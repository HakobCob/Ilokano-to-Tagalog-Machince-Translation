DEUTERONOMIO
Ni Moises saritaenna ti panagluas sadiay Horeb.
Dagitoy dagiti sasao nga imbaga ni Moises iti dagup ti Israel iti ballasiw ti Jorda idiay let-ang, idiay Araba a sangoanan ti Suph, a nagbaetan ti Paran ken Thofel, ken Laban, Haserot, ken Dizahab.
Sangapulo ket maysa nga aldaw a panagbaliasat manipud Horeb a magna iti bantay Seir inggana iti Cades-barnea.
Ket naaramid nga iti maicapat a pulo a tawen, iti maicasangapulo ket maysa a bulan, iti umuna nga aldaw ti bulan; ni Moises nakisao cadagiti annac ti Israel ti mayannurot cadagiti amin nga inted ni Jehova kencuana a maibilin cadacuada;
Idi nga dinadaelna ni Sehon nga ari dagiti Amorreos a nagnaed iti Hesbon, ken ni Og nga ari ti Basan a nagnaed iti Astarot sadi Edrei.
Iti ballasiw ti Jordan, idiay daga ti Moab, rinugian ni Moises nga impalawag daytoy a linteg, a kinunana,
Ni Jehova a Diostayo nakisao cadatayo idiay Horeb, a kinunana, Dacayo nagnaedcayo iti umdas a cabayag iti daytoy a bantay:
Umacarcayo ket irubbuatyo ti pannagnayo, ket incayo iti caturodan dagiti Amorreo, ken agtungpal cadagiti amin a disdisso nga asideg idiay Araba, iti caturodan ken iti tanap, ken iti Abagatan, ken iti abay ti baybay, a daga dagiti Cananeo, ken Libano, agingga iti dackel a carayan, ti carayan a Eufrates.
Adtoy, insagannac ti daga iti sangoyo, sumreccayo ket tagicuaenyo ti daga nga ni Jehova insapatana cadagiti ammayo a da Abraham, Isaac, ken Jacob, nga itedna cadacuada ken cadagiti putputotda a sumaruno cadacuada.
Ket imbagac cadacayo iti daydi a tiempo, a kinunac, Diac mabalinan no sisiac laeng a maymaysa ti mangawit cadacayo:
Ni Jehova a Diosyo pinagadunacayo, ket adtoy, ta ita cascayo la cadagiti bitbitwen sadi langit iti caadu.
Ni Jehova a Dios dagiti ammayo inayonna coma iti bilangyo ti maminribu, ket bendicionannacayo, a cas incarina cadacayo!
Casano ti panangawitco a maymaysa cadagiti rengrengyo, ken awityo, ken culculyo?
Alaenyo dagiti lallaki a masirib ken mannacagaw-at ken naam-ammoanen, cas mayannurot cadagiti capcaputotanyo, ket icabilconto ida a pangpangolo cadacayo.
Ket sinungbatandac a kinunayo, Ti sinaom cadacami nga aramidenmi nasayaat.
Iti casta innalac dagiti pangpangoloen dagiti capcaputotanyo, a masirib a lallaki, ken naam-ammoanen, ket insaadco ida a pangpangoloyo a capcapitan dagiti rinibu, ken capcapitan dagiti ginasut, ken capcapitan dagiti saglilimapulo, ken capcapitan dagiti pinullo, ken agturturay, cas mayannurot cadagiti caputotanyo.
Ket ingunamgunamco cadagiti oc-ocomyo iti daydi nga aldaw, a kinunac, Imdenganyo dagiti pangpanggep a rumsua cadagiti cacabsatyo, ket mangocomcayo a sililinteg iti maysa a tao iti cabsatna, ken ti gangannaet nga adda kencuana.
Dicanto pagdudumaen dagiti tattao iti panangocom; agpadpadanto nga imdenganyo ti bassit ken dackel; dicayto agamac iti rupa ti tao; ta ti panangocom isu ti biang ti Dios: ket ti panggep a naricut unay cadacayo, yegyonto caniac, ket siac dengngecto.
Ket imbilinco cadacayo iti daydi nga aldaw ti dagup ti rebbengyo coma nga aramiden.
Ket pimmanawtayo iti Horeb, ket linasattayo amin daydiay dackel ken nacaam-amac a let-ang a nakitayo idi, iti nagbaliasatanyo a mapan iti caturodan ti Ammoreo, cas imbilin ni Jehova a Diostayo; cadatayo; ket dimmanontayo iti Cades-barnea.
Ket kinunac cadacayo, Dacayo dimmanoncayo iti caturodan ti Amorreo nga ited cadatayo ni Jehova a Diostayo.
Adtoy, ni Jehova a Diosmo insaganana ti daga iti sangoanam: sumangatca, agtagicuaca cas ni Jehova a Dios dagiti ammam sinaona kenca; dica agbuteng, dica met agcullayaw.
Ket immadanicayo caniac, tunggal maysa cadacayo ket kinunayo, Mangipaunatayo coma cadagiti lallaki tapno sukimatenda ti daga gapu cadatayo sada ipadamag cadatayo ti dalan a masapul a sang-atantayo ken dagiti i-ili nga ayentayo.
Ket daydi nacaparag-o a naimbag caniac; ket nangalaac iti sangapulo ket dua a lallaki cadacayo, maysa a lalaki iti tunggal caputotan:
Ket napanda ket simmang-atda iti caturodan ket dimmanonda iti lobong ti Escol, ket sinimisimanda.
Ket nangalada iti bunga ti daga nga iniggamanda ket insalogda nga inyeg cadatayo, ket impadamagda cadatayo, ket kinunada, Nasayaat ti daga nga ited cadatayo ni Jehova a Diostayo.
Nupay casta dicayo kinayat ti sumang-at, ngem simmalungasingcayo iti maicaniwas iti bilin ni Jehova a Diosyo:
Ket nagtantanabutobcayo cadagiti toltoldayo a kinuncunayo, Gapu ta ni Jehova ginuranacami, inaonnacami iti daga nga Egipto, tapno yawatnacami iti ima dagiti Amorreo tapno dadaelennacami.
Adino ti papanantayo
Dagiti cacabsatmi pinaggarawda dagiti puspusomi a kinunada, Dagiti tattao daddadackel ken nataytayagda ngem datayo: dagiti il-ili dadackelda ken nabacudanda inggana sadi langit: ket maysa pay, nakitami dagiti annac dagiti Anaceos sadiay.
Sinaoc ngarud cadacayo, Dicayo, agkigtot, wenno agbuteng cadacuada.
Ni Jehova a Diosyo a mapan iti sangoyo isu ti makibacalto a pannacabagiyo, cas ti amin nga inaramidna gapu cadacayo idiay Egipto iti imatang dagiti matayo,
Ken idiay let-ang a nacakitaam idi no casano ti panangkibin kenca ni Jehova a Diosmo, cas ti maysa a lalaki kibinenna ti anacna, iti isu-amin a dalan a nagnaanyo agpapan dimmanoncayo ditoy a disso.
Nupay casta iti daytoy saanyo a pinati ni Jehova a Diosyo,
Isu immuna cadacayo iti dalan tapno cumita iti disso a pamangonanyo iti toltoldayo, iti apuy iti rabii tapno maipamatmat cadacayo ti dalan a pagnaanyo, ken iti ulep iti aldaw.
Ket ni Jehova nangngegna ti timec dagiti sasaoyo, ket nacapungtot, ket insapatana, a kinunana,
Kinaagpaysona nga awanto ti maysa cadagitoy a lallaki iti daytoy dakes a caputotan a macakita iti nasayaat a daga, a sinapataac nga ited cadagidi ammayo,
Malacsid ni Caleb nga anac ni Jefone; isu makitananto; ket kencuana itedconto ti daga nga nagbadbaddecanna, ken cadagiti annacna, gapu ta sinurotna a naananay ni Jehova.
Casta met a ni Jehova nagunget caniac gapu cadacayo, a kinunana, Sica dicanto met sumrec idiay:
Ni Josue nga anac ni Nun, nga adda iti sangom, isu ti sumrecto idiay: paturdem; ta isu ti mamagtawidto iti Israel iti daydiay.
Maysa pay, dagiti babassityo a kinunayo, Isudanto ngata ti maysa a sinamsam, ken dagiti annacyo nga iti daytoy nga aldaw awan ti ammoda a naimbag wenno dakes, isuda ti sumrecto idiay, ket itedconto cadacuada, ket tagicuaendanto.
Ngem no cadacayo, agbawingcayo, ket agpagpagnacayo iti dalan ti let-ang nga agpa-Baybay a Nalabaga.
Idin simmungbatcayo, ket kinunayo, caniac, Dacami nacabasolcami iti maicaniwas ken Jehova, sumang-atcamto ket makibacalcami, cas maiyalubog iti amin nga imbilin cadacami ni Jehova a Diosmi
Ket imbarikesyo iti tunggal maysa a lalaki dagiti ig-igamna iti gubat, ket nagpangascayo a sumang-at iti caturodan.
Ket ni Jehova kinunana caniac, Saoem cadacuada, Dicayo sumang-at, dicayo met makibacal; ta awanac cadacayo; di la ket ta maabaccayo iti sangoanan dagiti cabusoryo.
Casta ti sinaoc cadacayo, ket dicay nangipangpangag; ngem simmupringcayo a maibusor iti bilin ni Jehova, ket nagpangascayo, a simmang-at iti caturodan.
Ket dagiti Amorreo a nagnaed idiay caturodan, rimmuarda a simmaranget cadacayo, ket pinataraydacayo, cas aramiden dagiti uyucan, ket inabacdacayo idiay Seir, agingga idiay Jorma.
Ket dacayo nagsublicayo, ket nagsangsangitcayo iti sango ni Jehova; ngem ni Jehova dina impangag ti timecyo, dina met inyallingag ti pagdengngegna cadacayo.
Dayta ti nacapagyananyo idiay Cades iti adu nga al-aldaw, cas cadagiti al-aldaw a panagyanyo idiay idi.
Ti panagbariw-as nanipud iti Cades inggana iti Zared.
Idi ngarud pimmanawtayo, ket linasattayo a nagnaan ti let-ang nga agpa-Baybay a Nalabaga, cas imbaga ni Jehova caniac; ket linawlawtayo ti bantay Seir, cadagiti adu nga al-aldaw.
Ket ni Jehova nakisao caniac, a kinunana,
Nilawlawyo daytoy a bantay iti umdas a cabayag: agpaamianancayo.
Ket ibilinmo cadagiti tattao a cunam, Masapul nga sumreccayo iti beddeng dagiti cacabsatyo nga annac ni Esau, nga agnaed idiay Seir; ket isuda agbutengdanto cadacayo: 
Gapuna nga annadanyo a naimbag ti bagbagiyo;
Dicay makicabcabil cadacuada, tangay diacto met mangted cadacayo iti dagada, saan, saan, uray la no ti pagdissoan ti dapan ti saca: ta intedco ti bantay a Seir ken Esau a pagtagicuaanna.
Igatangyonto ti pirac iti taraon cadacuada tapno mangancayo: ket igatangyonto met ti pirac iti danum tapno uminumcayo.
Ta ni Jehova a Diosmo bendicionannaca iti isu-amin nga aramiden ti imam; naammoanna ti pannagnam a nagbaliasat iti daytoy dackel a tay-ac: cadagitoy uppat a pulo a tawen, ni Jehova a Diosmo siaadda idi kenca; sica awan nagcurangam.
Iti casta linabsantayo ti ayan dagiti cacabsattayo nga annac ni Esau, nga agnaed idiay Seir, manipud idi dalan ti Araba, ti Elat, ken ti Esiongeber
Ket nagbaw-ingtayo ket naglasattayo iti dalan ti let-ang ti Moab.
Ket ni Jehova kinunana caniac, Dica gargarien ni Moab, dica carupac ida iti gubat; ta diacto mangted kenca iti dagana a tagicuaem, ta intedcon ti Ar cadagiti annac ni Lot, a tagicuaenda.
(Dagiti Emimeos nagnaedda idiay idi cua, tattao a dadackel ken aduda, ken natayagda cas cadagiti Anaceos:
Dagitoy met ti naibilang a Refaimeos, cas cadagiti Anaceos; ngem dagiti Moabitas naganenda ida nga Emimeos.
Dagiti Horeos casta met a nagnaedda iti Seir idi unana a tiempo, ngem dagiti annac ni Esau ti simmuno cadacuada; ket dinadaelda ida iti sangoda, ket nagnaedda iti lugarda; cas ti inaramid ti Israel iti daga a pagtagicuaanna mga inted ni Jehova cadacuada.)
Ita tumacdercayo ket lasatenyo ti waig a Zered
Ket nagbaliwtayo iti waig a Zered.
Ket dagiti aldaw a panaggaputayo iti Cades-barnea agingga iti panagbaliwtayo iti waig a Zered tallopulo ket walo a tawen; inggana iti di-naibus ti dagup ti caputotan dagiti tattao ti gubat iti tengnga ti pacarso, cas insapata ni Jehova cadacuada.
Maysa pay, ti ima ni Jehova maibusor idi cadacuada, a mangdadael cadacuada iti tengnga ti pacarso inggana iti dida naibus.
Iti casta naaramid, nga idi amin dagiti tattao ti gubat naibusda, ket nataydan iti nagtengngaan dagiti tattao,
A ni Jehova nakisao caniac, a kinunana,
Masapul a lumasatca itoy nga aldaw iti Ar a beddeng ti Moab:
Ket no macadanonca iti asideg a sangoanan dagiti annac ni Ammon, dica carcariten ida, dica met makirupac cadacuada: ta diacto mangted kenca iti daga dagiti annac ni Ammon a tagicuaem; ta intedco dayta cadagiti annac ni Lot a tagicuaenda.
(Isu a naibilang met a daga ti Refaim: ti Refaim nagnaed idiay idi unana nga al-aldaw; ngem dagiti Ammonitas naganenda ida iti Zomzommeos,
Tattaoda a dadackel, ket aduda, ken natayagda a cas cadagiti Anaceos; ngem ni Jehova, dinadaelna ida iti sangoda; ket sinucatanda ida, ket nagnaedda iti lugarda;
Cas ni Jehova inaramidna a maipaay cadagiti annac ni Esau nga agnaed idiay Seir idi panangdadaelna cadagiti Horeos iti sangoananda; ket sinucatanda ida ket nagnaedda iti lugarda agpapan itoy nga aldaw.
Ket dagiti Heveos a nagnaed cadagiti il-ili agingga iti Gaza, dagiti Caftoreos a nagtaud iti Caftor, dinadaelda ida ket nagnaedda iti lugarda.)
Tumacdercayo, irubbuatyo ti panagnagnayo ket lasatenyo ti lobong ti Arnon: adtoy, inyawatco iti imam ni Sehon nga Amorreo, ari ti Hesbon, ken ti dagana; irugim ti panagtagicuaum, ket makicabilca kencuana iti pagbabacalan.
Ita nga aldaw rugiacto ti mangicabil cadagiti tattao nga adda iti babaen ti isu-amin a langit a macangngeg iti damagmo, ti panagamac kenca, ken panagbuteng kenca, ket mamayegpegdanto, ken matuocandanto maipuon kenca.
Ket pinalubosac nanipud iti let-ang ti Cademot ken Seon nga ari ti Hesbon, dagiti babaonen a mangipadamag iti talna, a kinunada,
Ipalubosmo coma nga lasatec ti dagam: surotecto a pagnaan ti napatac a dalan, diacto sumiasi iti macanawan wenno iti macatigid.
Ilacomto caniac ti taraon iti pirac tapno manganac; ket iccannacto ti danum gapu iti pirac, tapno uminumac: ipalubosmo la coma caniac nga aglasat dagiti sacsacac:
Cas inaramid caniac dagiti annac ni Esau nga agnaed idiay Seir, ken dagiti Moabitas nga agnaed iti Ar; agpapan lumasatacto iti Jordan agingga iti daga a ni Jehova a Diostayo itedna cadatayo.
Ngem ni Sehon nga ari ti Hesbon, dina impalubos a limmasattayo; ta ni Jehova a Diosmo pinatangkenna ti espirituna, ket pinatibkerna ti pusona; tapno yawatna ita imam a cas itoy nga aldaw.
Ket ni Jehova kinunana caniac, Kitaem, ta rinugiac nga iyawat ni Sehon ken ti dagana iti sangom: rugiam a tagicuaen, tapno mabalinmo a tawiden ti dagana.
Ni Sehon ngarud immay a bimmusor cadatayo, isu ken amin a tattaona a makibacal idiay Jaas.
Ket ni Jehova a Diostayo inyawatna iti sangotayo; ket kinabiltayo agraman dagiti annacna ken amin a tattaona.
Ket innalatayo amin dagiti il-ilina iti daydi a tiempo, ket dinupractayo a intalipupus ti tunggal ili nga adda agnaed, agraman babbai ken ub-ubbing; awan binay-antayo a natda:
Isuna laeng dagiti an-animal ti innalatayo a samsam a maipaay cadatayo met laeng agraman ti samsam cadagiti il-ili nga innalatayo.
Nanipud Aroer nga adda iti igid ti lobong ti Arnon, ken nanipud iti ili nga adda iti lobong, agingga iti Galaad met laeng, awan ti maysa nga ili a nabilbileg ngem cadatayo; ni Jehova a Diostayo inyawatna amin iti sangotayo:
Isuna laeng iti daga dagiti annac ni Ammon, dicayo immasideg; amin ti bangir ti carayan nga Jaboc, ken dagiti il-ili ti caturodan, ken sadinoman nga imparit cadatayo ni Jehova a Diostayo.
Ti pannacaparmec ti Basan.
Idin nagbaw-ingtayo ket simmang-attayo iti dalan nga agpa-Basan: ket ni Og nga ari ti Basan immay nakirupac cadatayo, isu ken amin a tattaona, a makibacal sadiay Edrei.
Ket ni Jehova kinunana caniac, Dica agbuteng kencuana: ta isu inyawatco agraman amin a tattaona, ken ti dagana, ita imam; ket aramidemto kencuana ti cas inaramidmo ken Sehon nga ari ti Amorreo, a nagnaed idiay Hesbon.
Iti casta ni Jehova a Diostayo inyawatna met cadagiti imatayo ni Og, nga ari ti Basan, ken amin a tattaona; ket kinabiltayo agingga iti awan binay-antayo a natda kencuana.
Ket innalatayo amin dagiti il-ilina iti daydi a tiempo; awan ti maysa nga ili a ditay innala cadacuada; innem a pulo nga ili-ili, amin a sacup ti Argob a pagarian ni Og idiay Basan.
Amin dagitoy nga ili-ili nasarikedkedanda idi cadagiti nangato a bacbacud ruruangan ken balbalunet; sabali pay dagiti adu unay nga il-ili a saan a nabacudan.
Ket dinadaeltayo ida a tinalipupus, cas inaramidtayo ken Sehon nga ari ti Hesbon, a dinadaeltayo a tinalipupus ti tunggal ili nga adda agnaed, agraman babbai ken babassit.
Ngem amin nga animal ken samsam cadagiti il-ili innalatayo a samsam a maipaay cadatay met laeng.
Ket innalatayo ti daga iti daydi nga aldaw iti ima dagiti dua nga ar-ari dagiti Amorreo nga adda idi iti ballasiw ti Jordan, nanipud ti lobong ti Arnon agingga iti bantay Hermon;
(Nga Hermon a naganen dagiti Sidonios iti Sirion, ket dagiti Amorreos naganenda iti Senir;)
Amin dagiti il-ili iti tanap ken dagup ti Galaad ken amin ti Basan agingga iti Salcha ken Edrei, ti pagarian ni Og sadiay Basan.
(Ta ni laeng Og, nga ari ti Basan, ti natda iti nabati, cadagiti Refaim; adtoy, ti pagiddaanna maysa a pagiddaan a landoc; saan aya daytoy ti adda ti Rabbat dagiti annac ti Ammon
siam a casico idi ti caatiddugna, ket uppat a casico ti caacabana, cas ti sico ti maysa a lalaki.)
Ket daytoy a daga innalatayo a tagicuaen iti daydi nga aldaw: manipud Aroer nga adda iti abay ti lobong ti Arnon, ken guddua ti caturodan ti Galaad, ken dagiti il-ilina, intedco cadagiti Rubenitas ken cadagiti Gaditas:
Ket ti natda iti Galaad ken amin ti Basan a pagarian ni Og intedco iti caguddua ti caputotan ni Manases; amin ti sacup ti Argob, nga amin ti Basan met laeng. (Isu met laeng ti nanaganan daga dagiti Refaim.
Ni Jair anac a lalaki ni Manases innalana amin ti sacup ti Argob agingga iti igid dagiti Gessuritas, ken dagiti Macatitas, ket ninagananna ida ti Basan met laeng iti mayannurot iti naganna met laeng Haboth-jair, agpapan itoy nga aldaw.)
Ket intedco ti Galaad ken Maquir.
Ket cadagiti Rubenitas ken cadagiti Gaditas intedco nanipud Galaad agingga iti lobong ti Arnon a tengnga ti lobong, ken ti beddengna nga agingga iti carayan a Jaboc, a beddeng dagiti annac ni Ammon;
Ti Araba met, ken ti Jordan ken ti igidna, nanipud Cineret agingga met laeng iti baybay ti Araba, a Baybay ti Asin, iti baba dagiti salogan ti Pisga iti daya.
Ket imbilinco cadacayo iti daydi nga aldaw, a kinunac, Ni Jehova a Diosyo intedna cadacayo daytoy a daga a tagicuaenyo: agbaliwcayto a siiigam iti sango dagiti cacabsatyo nga anac ti Israel, amin a lallaki a maingel.
Ngem dagiti assawayo, ken dagiti babassityo, ken dagiti an-animalyo, (ammoc nga adu ti an-animalyo,) agtaengdanto cadagiti il-iliyo nga intedco cadacayo,
Agingga iti ited ni Jehova ti inana cadagiti cacabsatyo, cas cadacayo, ken tagicuaenda met ti daga nga ited cadacuada ni Jehova a Diosyo iti ballasiw ti Jordan: iti calpasanna agsublicayto, tumunggal maysa iti pagtagicuaanna nga intedco cadacayo.
Ket imbilinco ken Josue iti daydi nga aldaw a kinunac Dagiti matam nakitada amin ti inaramid ni Jehova a Diosmo cadagiti dua nga ar-ari: casta ti aramidento ni Jehova cadagiti amin a pagpagarian a papanam.
Dicayto agbuteng cadacuada; ta ni Jehova a Diosyo, isu ti makibacal a maipaay cadacayo.
Ket nagcararagac ken Jehova iti daydi nga aldaw, a kinunac,
O Apo Jehova, rinugiam nga imparangarang iti adipenmo ta kinadackelmo ken ta imam a napigsa: ta asino a dios sadi langit wenno ditoy daga ti macabalin a mangaramid iti cas ti gapgapuanam ken cas cadagiti ar-aramidmo a mannacabalin?
Ipalubosmo a lumasatac coma, dawatec ken, a kitaen ti nasayaat a daga nga adda iti bal-lasiw ti Jordan daydiay napanayag a bantay ken ti Libano.
Ngem ni Jehova nacaunget caniac gapu cadacayo, ket dinac impangag; ket ni Jehova kinunana caniac, Umanayen coma kenca; dica agsaon caniac iti daytoy a panggep.
Sumang-atca iti tapaw ti Pisga, ket itangadmo dagiti matam iti laud, ken iti amianan, ken iti abagatan ken iti daya, ket kitaem cadagita matam: ta dicanto lasaten daytoy Jordan.
Ngem ibilinmo ken Josue, ket paing-elem, ken papigsaem: ta isu ti mapanto iti sangoanan daytoy nga ili, ket isu ti mangpatawidto cadacuada ti daga a makitamto.
Iti casta nagnaedtayo iti lobong a sango ti Beth-pehor.
Mabagbagaan ti Israel tapno agsungpot iti linteg ti Dios.
Ket ita, O Israel, imdengam dagiti al-alagaden ken linlinteg nga isursuroc kenca, tapno aramidem ida; tapno agbiagca, ket macastrecca ken mangtagicua iti daga a ni Jehova a Dios dagiti ammayo itedna cadacayo.
Dicayto sursurocan ti sao nga ibilinco cadacayo, wenno dicayto met kessayan, tapno mabalinyo a salimetmetan dagiti bilbilin ni Jehova a Diosyo, nga igunamgunamco cadacayo.
Dagiti matayo nakitada ti inaramid ni Jehova gapu ken Baalpeor, ta amin dagiti tattao a simmurot ken Baal-peor, ni Jehova a Diosmo dinadaelna ida iti tengngam.
Ngem dacayo a kimmanunong ken Jehova a Diosyo, sibibiagcayo, tunggal maysa cadacayo ita nga aldaw.
Adtoy, siac insuroc cadacayo dagiti al-alagaden ken linlinteg cas ni Jehova a Diosco imbilinna caniac, tapno aramidenyo coma ti casta iti tengnga ti daga a serkanyo a tagicuaen.
Salimetmetanyo ngarud ket sungputenyo ida; ta daytoy isu ti siribyo ken sarirityo iti imatang dagiti il-ili, a macangngeg cadagiti al-alagaden, ket cunada, Pudno unay a daytoy dackel a nacion masirib ken mannacagaw-at nga ili.
Ania a nacion a dackel nga adda diosna nga asideg unay cadacuada, cas ken Jehova a Diostayo a siadda uray caanoman a panangawagtayo kencuana?
Ket ania a dackel a nacion ti addaan cadagiti al-alagaden ken linlinteg a ti kinalintegda cas iti amin cadagitoy a linteg nga icabilco iti sangoyo itoy nga aldaw?
Isuna laeng nga annadam ti bagim, ket aluadam a sireregta ta cararuam, di la ket ta malipatam dagitoy a banbanag a nakita dagiti matam, ken di la ket ta pumanawda ita pusom cadagiti amin nga al-aldaw ti panagbiagmo; ngem ipaammom ida cadagiti annacmo ken cadagiti annac ti annacmo;
Idi aldaw nga caaddayo iti sango ni Jehova a Diosmo idiay Horeb, idi ni Jehova kinunana caniac, Gimongem caniac ti ili, ta ipangngegco cadacuada dagiti sasaoc, tapno masursuroda ti agbuteng caniac iti amin nga al-aldaw ti panagbiagda iti rabaw ti daga, ken tapno maisuroda dagiti annacda.
Ket immadanicayo ken nagtacdercayo iti arisadsad ti bantay; ket di bantay sumsumged idi iti apuy inggana iti tengnga ti langit a sisisipnget, siulep ken napuscolan a sipnget.
Ket ni Jehova nakisao cadacayo nanipud ti tengnga ti apuy: nangegyo ti timec dagiti balbalicas ngem awan nakitayo a langa; isuna laeng a nangngegyo ti maysa a timec.
Ket impalawagna cadacayo ti tulagna nga imbilinna cadacayo nga aramiden, a dagiti met laeng sangapulo a bilbilinna; ket insuratna ida iti rabaw ti dua a taptapi a bato.
Ket ni Jehova imbilinna caniac iti daydi nga aldaw nga isuroc cadacayo dagiti al-alagaden ken linlinteg tapno mabalinyo a sungpoten ida iti daga a papananyo a tagicuaen.
Aluadanyo ngarud a naimbag dagiti bagbagiyo: tangay awan nakitayo a langa iti daydi nga aldaw a pannakisao cadacayo ni Jehova idiay Horeb nanipud idi tengnga ti apuy;
Di la ket ta agdakescayo ken agaramidcayo iti ladawan a kinitikitan a cakita ti uray ania a langa, a caasping ti lalaki wenno babai,
A capada ti uray ania nga animal nga adda iti rabaw iti rabaw ti daga, a capada ti uray ania a nagpayac a tumatayab nga agtayab iti langit,
A capada ti uray ania nga aguy-uyas iti daga, a capada ti uray ania nga ican nga adda iti danum iti baba ti daga;
Ken di la ket ta itangadmo dagita matam sadi langit, ket no makitam ti init ken ti bulan, ken dagiti bitbitwen, uray dagiti amin a buyot sadi langit maguyuguyca nga agdayaw cadacuada, ken agservi cadacuada cadagidiay impaay ni Jehova a Diosmo cadagiti amin a il-ili iti babaen ti amin a langit.
Ngem ni Jehova innalanacayo, ket inaonnacayo iti horno a landoc, nanipud Egipto, tapno maipaaycayo kencuana a maysa nga ili nga agtawid cas iti daytoy nga aldaw.
Maysa pay ni Jehova nacapungtot caniac gapu cadacayo ket insapatana a diac agballasiw iti Jordan, ket diacto sumrec iti dayta nasayaat a daga a ni Jehova a Diosmo itedna kenca a maysa a tawid:
Ngem masapul a matayac iti daytoy a daga, masapul a diac agballasiw iti Jordan; ngem dacayo agballasiwcayto ket tagicuaenyo dayta nasayaat a daga.
Aluadanyo dagiti bagbagiyo, di la ket malipatanyo ti tulag ni Jehova a Diosyo nga inaramidna cadacayo, ket mangaramidcayo iti maysa a ladawan a kinitikitan a langa ti uray ania a ni Jehova a Diosmo imparitna kenca.
Ta ni Jehova a Diosmo isu ti maysa nga apuy a mangalun-un, maysa a manangimun a Dios.
No agputotcanto cadagiti annac, ken annac dagiti annac, ken agnayoncayto iti daga, ket agdakescayto, ket agaramidcayo iti ladawan a kinitikitan a langa ti uray ania, ket aramidenyo ti dakes iti sango ni Jehova a Diosmo, a gargariem nga agpungtot;
Awagac ti langit ken ti daga a sacsi a maicaniwas cadacayo ita nga aldaw, nga madaras a mapucawcayto a matalipupus iti daga a pagturonganyo nga agballasiw iti Jordan tapno tagicuaenyo; dicayto mapagbayag dagiti al-aldawyo idiay, ngem madadaelcayto a matalipupus.
Ket ni Jehova iwarwarasnacayto iti baet dagiti il-ili, ket agbalincayto a bassit ti bilangna iti baet dagiti nasnacion, a pangipananto cadacayo ni Jehova.
Ket idiay paadipencayto cadagiti didios, nga aramid dagiti im-ima, dagiti tattao, cayo ken bato a di-macakita, wenno di-macangngeg, wenno di-mangan, wenno di-macaangot.
Ngem no manipud idiay ta sapulenyonto ni Jehova a Diosmo, ket masaracamto, no sapulem nga ipasnec iti isu-amin a pusom ken amin a cararuam.
No addaca iti pagpaglan, ket amin dagitoy dumtengda kenca, iti maududi nga aldaw agsublicanto ken Jehova a Diosmo, ket ipangagmonto ti timecna;
Ta ni Jehova a Diosmo isu ti Dios a manangngaasi; dinacanto baybay-an wenno dadaelen, wenno lipaten ti tulag dagiti ammam, isu a nangisapata cadacuada.
Ta saludsudem ita dagiti al-aldaw a napalabes, isuda nga immununa ngem sica, nanipud idi aldaw a pinangparsua ti Dios iti tao iti rabaw ti daga, ken nanipud iti maysa a pungto ti langit agingga iti sabali, no adda cas iti daytoy dackel nga aramid, wenno adda nangngegan a capadana?
Adda aya tattao a nacangeg iti timec ti Dios nga agsasao manipud iti tengnga ti apuy, cas mangngegmo, ket sibibiag pay laeng?
Wenno pinadas ti Dios ti napan nangala ti maysa a nacion a cucuana iti tengnga ti sabali a nacion, gapu cadagiti panangsusuut, gapu cadagiti pagilasinan, ken gapu cadagiti nacascasdaaw, ken gapu iti gubat, ken gapu iti mannacabalin nga ima, ken gapu iti siuunnat a tackiag, ken gapu cadagiti dadackel a pagkigtotan, a cas ti nacadagupan ti inaramid cadacayo ni Jehova a Diosyo sadi Egipto iti sango dagiti matayo?
Naiparangarang kenca daydi tapno ammmoem a ni Jehova isu ti Dios awanen sabali no di la is-isu.
Manipud sadi langit impangngegna kenca ti timecna, tapno isuronaca; ket iti rabaw ti daga impakitana kenca ti dackel nga apuyna; ket nangngegmo dagiti sasaona manipud iti tengnga ti apuy.
Ket gapu ta inay-ayatna dagiti ammam, a pinilina dagiti putotda a simmono cadacuada, ket iti caaddana, ken iti dackel a pannacabalinna, inaonnaca iti Egipto;
Tapno pasiaenna iti sangoanam dagiti il-ili a daddadackel ken manmannacabalin ngem, sica, tapno ipastrecnaca, tapno itedna kenca ti dagada a tawidem cas iti aldaw itoy.
Gapuna nga ammoem iti daytoy nga aldaw, ket imalditmo ita pusom, a ni Jehova isu ti Dios sadi langit idiay ngato ken iti rabaw ti daga ditoy baba; awanen ti sabali.
Ket salimetmetamto dagiti al-alagadenna, ken dagiti bibilinna nga ibilinco kenca iti daytoy nga aldaw, tapno agbalincanto a naimbag, ken agraman dagiti annacmo a sumononto kenca, ken tapno mataginayonmo dagiti al-aldawmo iti daga nga ited kenca ni Jehova iti agnanayon.
Idin ni Moises inlasinna dagiti tallo nga il-ili iti ballasiw ti Jordan nga agpaleleggacan ti init;
Tapno ti nacapapatay mabalinna ti agcamang idiay daydiay macapatay iti padana a tao a dina gagaraen, ket dina ginura iti tiempo a nalabes; ken tapno, no agcamang iti maysa cadagitoy nga il-ili, agbiag:
Isu dagitoy mainaganan, Beser idiay let-ang, iti tanap, a maipaay cadagiti Rubenitas; Ramot idiay Galaad, a maipaay cadagiti Gaditas; ken Golan idiay Basan, a maipaay cadagiti Manasesitas.
Ket daytoy ti linteg nga imparang ni Moises cadagiti annac ti Israel:
Dagitoy isuda dagiti pammanecnec, ken al-alagaden, ken bilbilin, nga imbaga ni Moises cadagiti annac ti Israel, idi a nacapanawda sadi Egipto,
Iti ballasiw ti Jordan, iti lobong a sangoanan ti Beth-pehor, iti daga ni Sehon nga ari dagiti Amorreo, a nagtaeng idiay Hesbon, a kinabil ni Moises ken dagiti annac ti Israel, idi nga naggapuda sadi Egipto.
Ket innalada a tagicuaen ti dagana, ken ti daga ni Og nga ari sadi Basan, dagiti dua nga ar-ari dagiti Amorreo, a nagyan iti ballasiw ti Jordan nga agpaleleggacan ti init;
Manipud Aroer, nga adda iti pungto ti lobong ti Arnon, agingga iti bantay a Sion (a Hermon met laeng),
Ken amin nga Araba a ballasiw ti Jordan iti daya, nga agingga met laeng iti baybay ti Araba iti baba dagiti sasalogan ti Pisga.
Ti buteng dagiti tattao sadiay Sinai.
Ket ni Moises inayabanna amin nga Israel, ket kinunana cadacuada, Denggenyo, O Israel, dagiti al-alagaden ken bilbilin a saoec ita nga aldaw cadagita lapayagyo, tapno adalenyo ida, ket tungpalenyo nga aramiden ida.
Ni Jehova a Diostayo inaramidna ti maysa a tulag cadatayo idiay Horeb.
Ni Jehova saanna nga inaramid daytoy a tulag cadagidi ammatayo, no di ket cadatayo, cadatayo met laeng nga addatayo amin ditoy a sibibiag ita nga aldaw.
Ni Jehova nakisao cadacayo iti sangonsango iti bantay manipud idi tengnga ti apuy.
(Addaac idi iti baet ni Jehova ken dacayo iti daydi nga aldaw, tapno ibatadco cadacayo ti sao ni Jehova: ta agbutengcayo met idi gapu idi apuy, ket dicay simmang-at idi bantay:) a kinunana,
Siac ni Jehova a Diosmo, a nangaon kenca iti daga nga Egipto, iti balay ti nacaadipnan.
Awan ti sabali a didiosmo ti sangoc.
Dica mangaramid iti maipaay kenca a ladawan a kinitikitan, uray ania a catulad ti adda idiay ngato sadi langit, wenno iti baba ditoy daga, wenno ti adda iti danum iti uneg ti daga:
Dica irucnoy ti bagim cadacuada, uray pagservian ida; ta siac ni Jehova a Diosmo manangimonac a Dios, a mangipasarungcar iti kinadakes dagiti amma cadagiti annac, cadagiti maicatlo ken maicapat a caputotan dagiti gumura caniac;
Ken mangipaay iti imbag a naayat cadagiti rinibribu nga agayat caniac, ken mangsalimetmet cadagiti bilbilinco.
Dica aramaten nga ipabpabareng ti nagan ni Jehova a Diosmo; ta ni Jehova saannanto a di pabasolen ti mangaramat iti naganna iti barengbareng.
Laglagipem ti aldaw a panaginana, tapno salimetmetam a nasantoan, cas ni Jehova a Diosmo imbilinna kenca.
Innem nga aldaw agtrabajoca, ket aramidem amin nga aramidmo;
Ngem ti maicapito nga aldaw isu ti maysa a panaginana ken Jehova a Diosmo: iti dayta nga aldaw, dica agtrabajo iti uray ania, sica, wenno ti anacmo a lalaki, wenno ti anacmo a babai, wenno ti adipenmo a lalaki wenno ti adipenmo a babai, wenno ti vacam, wenno asnom, wenno uray ania nga animalmo, wenno ti gangannaetmo nga adda iti uneg dagiti ruruanganmo; tapno dagiti adipenmo a lalaki, ken adipenmo a babai aginanada a cas met kenca.
Ket laglagipemto a maysaca met idi nga adipen iti daga nga Egipto, ket ni Jehova a Diosmo inaonnaca sadiay iti ima a mannacabalin ken tackiag a sitatag-ay: gapuna a ni Jehova a Diosmo imbilinna kenca a salimetmetam ti aldaw a panaginana.
Dayawem ni amam ken ni inam, cas ni Jehova a Diosmo imbilinna kenca; tapno manayon dagiti aldawmo, ken tapno agbalincanto a naimbag iti daga nga ited kenca ni Jehova a Diosmo.
Dica mamapatay.
Dica met makiabig iti dica asawa.
Dica met agtacaw.
Dica met agsacsi iti ulbod a maibusor iti padam a tao.
Dica met aguman ti asawa ti padam a tao; dica met aguman ti balay ti padam a tao, ti talonna, wenno ti adipenna a lalaki, wenno adipenna a babai, ti vacana, wenno ti asnona, wenno ti uray ania a cucua ti padam a tao.
Dagitoy dagiti sasao a ni Jehova binalicasna iti natbag a timec iti dagup ti gimong idiay bantay nanipud iti tengnga ti apuy, ti ulep, ken ti napuscol a sipnget: ket awanen ti innayonna
Ket insuratna ida iti rabaw ti dua a taptapi a bato, sana inted idi caniac.
Ket naaramid, idi a nangngegyo ti timec nanipud iti tengnga ti sipnget, idi a sumsumged di bantay iti apuy, immasidegcayo caniac, uray amin dagiti pangpangolo ti capcaputotanyo, ken lallacayyo;
Ket dacayo kinunayo, Adtoy, ni Jehova a Diosmi imparangarangna cadacami ti dayagna ken ti kinadackelna, ket nangngegmi ti timecna nanipud iti tengnga ti apuy: nakitami itoy nga aldaw a ti Dios makisao iti tao, ket isu agbiag.
Ita ngarud, apayapay a mataycamto
Ta daytoy dackel nga apuy ibusennacamto: no mangegmi pay manen ti timec ni Jehova, mataycamto ngarud.
Ta asino ti adda iti isu-amin a lasag a nacangeg iti timec ti sibibiag a Dios a nagsao nanipud ti tengnga ti apuy cas cadacami, ket nagbiag,
Umadanica ket denggem amin a saoen ni Jehova a Diostayo: ket ibagam cadacami dagup ti saoento kenca ni Jehova a Diostayo; ket denggenminto, ket aramidenminto.
Ket ni Jehova nangngegna ti timec dagiti sasaoyo, idi nga casasaodac; ket ni Jehova kinunana caniac, Nangngegco ti timec dagiti sasao daytoy nga ili, isuda a nakisao kenca: isuda nasayaat ti panagcunada iti dagup ti sinaoda.
O anian coma no adda cadacuada dayta a puso, tapno agbutengda coma caniac, ken salimetmetanda dagiti amin a bilbilinco iti agnanayon, tapno agbalinda a naimbag ken cadagiti annacda iti agnanayon!
Inca, cunam cadacuada, Agsublicayo cadagiti toltoldayo.
Ngem no sica, agyanca ditoy caniac, ket saoecto kenca ti dagup dagiti linlinteg, ken al-alagaden, ken bilbilin, nga isuromto cadacuada, tapno aramidendanto ida iti daga nga itedco cadacuada a tagicuaen.
Dacayo tungpalenyonto nga aramiden ngarud ti cas imbilin cadacayo ni Jehova a Diosyo, dicayto sumiasi uray iti macanawan wenno iti macatigid.
Magnacayto laeng iti amin a dana nga ni Jehova a Diosyo imbilinna cadacayo tapno agbiagcayo ken agbalincayo a naimbag ken tapno manayon dagiti al-aldawyo iti daga a tagicuaenyonto.
Pammagbaga ken pammatigmaan.
Ita daytoy ti bilin, dagiti al-alagaden, ken linlinteg, nga imbilin ni Jehova a Diosyo nga isuroc cadacayo, tapno isuda ti aramidenyo iti daga nga incayo tagicuaen;
Tapno agamangaca ken Jehova a Diosmo, a salimetmetam amin nga al-alagadenna ken bilbilinna, nga imbilinco kenca, sica, ken ti anacmo a lalaki, ken ti anac ti anacmo, bayat dagiti al-aldaw a panagbiagmo; ken tapno dagiti al-aldawmo manayonda.
Denggem ngarud, O Israel, ket tungpalem nga aramiden; tapno agbalinca a naimbag ken umaduca iti casta unay, cas ni Jehova a Dios dagiti ammam incarina kenca, iti maysa a daga nga agayus ti gatas ken diro.
Denggem, O Israel: ni Jehova a Diostayo isu ti maymaysa a Jehova;
Ket sica ayatemto ni Jehova a Diosmo iti isu-amin a pusom, ken iti isu-amin a cabaelam.
Ket dagitoy a sasao nga ibilinco kenca iti daytoy nga aldaw, agyandanto ita pusom;
Ket isuromto a siaagawa dagitoy cadagiti annacmo, ket dagitoy ti sasaoem cadacuada no situtugawca iti balaymo, ken no magmagnaca iti dalan, ken no agiddaca, ken no bumangonca.
Ket ibedbedmonto ida ita imam a maysa a tandaan, ket isudanto ti pannacabedbed ti baet dagita matam.
Ket isuratmonto ida cadagiti babaotec ti ruangan ti balaymo, ken cadagiti rikepmo.
Ket maaramidto, a no ni Jehova a Diosmo yegnacanto iti daga nga insapatana cadagiti ammam, a da Abraham, Isaac ken Jacob, nga itedna kenca, dagiti dackel ken naimbag nga il-ili a dica pinatacder,
Ken dagiti balbalay a napno cadagiti nasayaat a banbanag, a dica indulin, ken bobbobon a kinutcutan, saan a sica ti nagcutcut, cauv-uvasan ken caol-olivaan, a saan a sica ti nagmula, ket mangancanto, ket mapneccanto;
Agaluadca ngarud di la ket ta malipatam ni Jehova, a nangaon kenca iti daga nga Egipto, nanipud iti balay ti nacaadipnan.
Agamangaca ken Jehova a Diosmo; ket agservicanto kencuana, ket agsapatacanto iti naganna.
Dica agsapul iti sabali a dios, cadagiti didios dagiti il-ili a aglawlaw cadacayo;
Ta ni Jehova a Diosmo nga adda iti tengngam isu ti manangimun a Dios; di la ket ta ti pungtot ni Jehova a Diosmo sumged a maibusor kenca, ket isu dadaelennaca nga iccaten iti rabaw ti daga.
Dicay suuten ni Jehova a Diosyo, cas pinangsuutyo kencuana idiay Massa.
Salimetmetanyonto nga agawaan dagiti bilbilin ni Jehova a Diosyo, ken dagiti pamanecnecna, ken dagiti alagadenna nga imbilinna kenca.
Ket sica aramidemto ti nalinteg ken nasayaat iti imatang ni Jehova; tapno naimbagto laeng kenca, ken tapno macastrecca, ken macapagtagicuaca iti naimbag a daga nga ni Jehova insapatana cadagiti ammam,
A pagtalawenan amin a cabusormo iti sangoanam, cas sinao ni Jehova.
No ti anacmo a lalaki saludsudenna kenca iti aldaw a masacbayan, a cunana, Ania ti caipapanan dagiti panpanecnec, ken al-alagaden, ken linlinteg, a ni Jehova a Diostayo imbilinna kenca?
Saoemto ngarud iti anacmo, Dacami idi dagiti ad-adipen ni Faraon sadi Egipto: ket ni Jehova inaonnacami sadi Egipto iti maysa a mannacabalin nga ima:
Ket ni Jehova imparangarangna dagiti pagtandaanan, ken pagsidsiddaawan, dackel ken nacadidigra iti Egipto, ken Faraon, ken isu-amin ti balayna, iti sango dagiti matami;
Ket isu inaonnacami idiay, tapno ipastrecnacami ken itedna cadatayo ti daga nga insapatana cadagiti ammatayo.
Ket ni Jehova imbilinna cadatayo nga aramidentayo amin dagitoy nga al-alagadenna, tapno agamangtayo ken Jehova a Diostayo, a pagimbagantayo iti agnanayon, tapno taginayonennatayo a biagen, cas itoy nga aldaw.
Ket isunto ti kinalinteg cadatayo, no tungpalentayo nga aramiden amin daytoy a bilin iti saclang ni Jehova a Diostayo, cas imbilinna cadatayo.
No yegnacanto ni Jehova a Diosmo iti daga papanam a tagicuaem, ket pagtalawennanto dagiti adu nga umili iti saclangmo, ti Jeteo, ken ti Gergeseo, ken ti Amorreo, ken ti Cananeo, ken ti Perezeo, ken ti Heveo, ken ti Jebuseo, pito nga il-ili a daddadackel ken manmannacabalin ngem sica;
Ket no ni Jehova a Diosmo yawatnanto ida iti sangoanam, ket sica abakemto ida; iti casta talipupusemto a pucawen ida: dicanto makinomo cadacuada, wenno ipakita ti caasi cadacuada:
Dicanto makiinnasawa cadacuada; dicanto ited ti anacmo a babai iti anacna a lalaki, wenno ti anacna a babai dicanto alaen nga yasawa iti anacmo a lalaki.
Ta pagbawingennanto ta anacmo iti isusurot caniac, tapno agservida iti sabali a didios: iti casta ti pungtot ni Jehova sumgedto cadacayo, ket dagusennacayo a dadaelento.
Ngem castoy ti aramidenyonto cadacuada: rebbaenyonto dagiti al-altarda, rugpoenyonto a burburaken dagiti monmonda, ken putputden dagiti Asherimda, ken puuranyonto iti apuy dagiti ladladawanda a kinitikitan.
Ta sica ti umili a nasantoan ken Jehova a Diosmo: ni Jehova a Diosmo pinilinaca nga ili tapno tagicuaennaca nga ipangpangrona ngem ti dagup amin nga il-ili nga addada iti rabaw ti daga.
Ni Jehova saanna nga impaay ti ayatna kenca, wenno pinilinaca, gapu ta ad-aducayo iti bilang ngem ti sabali nga ili; ta dacayo ti cababassitan idi cadagiti amin nga il-ili:
Ngem gapu ta ni Jehova ay-ayatennacayo ken gapu ta salimetmetanna ti cari nga insapatana cadagiti ammayo, iti ima a mannacabalin ti pinangaon ni Jehova cadacayo, ken pinangsubbotna cadacayo nanipud iti balay ti nacaadipnan iti ima ni Faraon nga ari ti Egipto.
Iti casta ammoem a ni Jehova a Diosmo, isu ti Dios; ti pagcammatalcan a Dios, a salimetmetanna ti tulag ken panangngaasi cadagiti agayat kencuana, ken agtungpal cadagiti tulagna, agpapan rinibribu a capcaputotan,
Ken mangibales iti sangoda cadagiti gumura kencuana, tapno rebbaenna ida: isu saanto nga agliway iti gumura kencuana, balsennanto iti sangona.
Iti casta salimetmetamto ti bilin, ken dagiti al-alagaden ken linlinteg nga ibilinco kenca itoy nga aldaw, tapno tungpalem ida.
Ket maaramidto, a gapu iti panangimdengyo cadagitoy a linlinteg, ket tungpalenyonto nga aramiden ida, salimetmetanto ni Jehova a Diosmo ti tulag ken naimbag a panagdongngo, nga insapatana cadagiti ammam:
Ket isu ayatennacanto, ket bendicionannacanto, ken pagaduennacanto; casta met a bendicionannanto ti bunga ta bagim ken bunga ti dagam, ti bin-im, ken ti baro nga aracmo, ken ti lanam, ti nainayon cadagiti an-animalmo ken ti urbon ti pangenmo sadiay daga nga insapatana cadagiti ammam nga ited kenca.
Sica mabendicionancanto a maipangpangrona ngem dagiti amin nga il-ili: awanto ti lupes cadacayo, wenno cadagiti an-animalyo, lalaki man wenno babai.
Ket ni Jehova iccatennanto kenca amin a sacsakit; ket awanto ti uray ania man a dakes a sakit ti Egipto, nga ammomon nga icabilnanto kenca, ngem icabilnanto ida cadagiti amin a gumura kenca.
Ket ibusemto amin a tattao a yawat kenca ni Jehova a Diosmo; ti matam dinanto caasian ida: dicanto met agservi cadagiti didiosda; ta daytanto ti maysa a pacadadaelam.
No cunamto ita pusom, Dagitoy a nasnacion ad-aduda ngem siac; Casano ti pannacabalinco a mamacsiat cadacuada?
Dicanto agbuteng cadacuada: laglagipemto a nalaing ti inaramid ni Jehova a Diosmo ken Faraon, ken isu-amin nga Egipto;
Dagiti dadackel a susuut a nakita dagita matam, ken dagiti pagilaslasinan, ken dagiti pagsidsiddaawan, ken ti mannacabalin nga ima, ken ti siunnat a tackiag a pinangaon kenca ni Jehova a Diosmo: ni Jehova a Diosmo casta ti aramidennanto cadagiti amin nga il-ili a cabutengmo.
Maysa pay, ni Jehova a Diosmo ibaonnanto ti alimboboyog iti tengngada, inggana a dagiti natda ken naglemmeng cadacuada matayda iti sangom.
Dicanto agamac cadacuada; ta ni Jehova a Diosmo adda iti tengngam, dackel a Dios, ken nacabutbuteng.
Ket ni Jehova a Diosmo pagtalawennanto nga in-inuten dagidiay a tattao iti sangom: di maipalubos nga ibusem ida a maminpinsan, di la ket ta dagiti an-animal iti away umaduda a maibusor kenca.
Ngem ni Jehova a Diosmo yawatnanto ida iti sangom, ket riribukennanto ida iti dackel a macariri, inggana iti dida madadael.
Ket yawatnanto dagiti ar-arida ita imam, ket pucawemto ti naganda iti babaen ti langit: awanto ti lalaki a macabalin a tumacder iti sangom, inggana iti dica mapucaw ida.
Ti kinitikitan a ladladawan dagiti didiosda puuranyonto ida iti apuy: dicanto aguman ti pirac wenno balitoc, a calupcupda, dicanto met alaen ida a maipaay kenca, di la ket ta masiloanca cadagita: ta dayta ti macarimon ken Jehova a Diosmo.
Ket dicanto iserrec iti balaymo ti macarimon, ken dicanto agbalin a nailunud cas iti dayta: italipupusmonto nga iwagsac dayta ken talipupusem a cagura dayta, ta dayta nailunud.
Maipalagip ti aramid a naparabur ni Jehova idi.
Amin a bilin nga ibilinco kenca iti daytoy nga aldaw tungpalenyonto nga aramiden, tapno agbiagcayo, ken umaducayo, ken macastreccayo nga agtagicua iti daga nga insapata ni Jehova cadagiti ammayo.
Ket laglagipemto amin a dalan a nangiturongan kenca ni Jehova a Diosmo cadagitoy uppat a pulo a tawtawen iti let-ang, tapno pagpacumbabaennaca, tapno masuutca, tapno maammoan ti adda ita pusom, no salimetmetamto met laeng dagiti bilbilinna wenno saan.
Ket pinagpacumbabanaca, ket pinagbisinnaca, ket tinaraonannaca iti mana, a saanmo pay idi nga ammo, uray dagidi ammam saanda a naammoan: tapno ipaammona kenca a ti tao saan laeng a ti canen ti pagbiagna, no di ket ti isu-amin a rumuar iti ngiwat ni Jehova ti pagbiagan ti tao.
Ta pagan-anaymo saan a dimmaan kenca, wenno limteg dayta sacam cadagitoy uppat a pulo a tawtawen.
Ket panpanunotemto ita pusom, a cas ti pannusa ti maysa a tao iti anacna, casta ti pannusa ni Jehova a Diosmo kenca.
Ket dagiti bilbilin ni Jehova a Diosmo salimetmetamto, tapno magnaca cadagiti daldalanna, ken agamangaca kencuana.
Ta ni Jehova a Diosmo yegnaca iti maysa a nasayaat a daga, maysa a daga a yan ti waig ti danum, ti burburayoc ken ub-ubbog nga agayus cadagiti lob-lobong ken turturod:
Maysa a daga a catrigoan, ken cacebadaan, ken cauv-uvasan, ken cahiggosan, ken cagranadaan; maysa a daga caol-olivaan ken cadiroan;
Maysa a daga nga panganamto iti taraon nga di agcurang, awanto ti uray ania a pagcurangan idiay; maysa a daga a dagiti batbatona, landocda, ket cadagiti turturodna mabalinmo ti cumutcut iti gambang.
Ket sica mangancanto, ket mapneccanto, ket benditoemto ni Jehova a Diosmo gapu iti daga a nasayaat nga intedna kenca.
Agaluadca di la ket ta malipatam ni Jehova a Diosmo iti dica panangsalimetmet cadagiti bilbilinna ken al-alagadenna, ken linlintegna, nga ibilinco kenca itoy nga aldaw:
Di la ket ta, no nacapanganca ket nabsogca, ken nacaibangoncan iti nasayaat a balbalay ket pagyanam ida;
Ken no dagiti pangpangenmo ken ar-arbanmo immaduda, ken ti piracmo, ken ti balitocmo immaduda, ken dagup amin nga adda kenca immaduda;
Iti casta ti pusom timmangsiten ket malipatamto ni Jehova a Diosmo a nangaon kenca iti daga nga Egipto, a nangipanaw kenca iti balay ti nacaadipnan;
Ken nangilasat kenca iti dackel ken nacabutbuteng a tay-ac, a yan idi dagiti immapuy nga ul-uleg ken manggagama, ken naticag a daga nga awanan danum idi, nga inruarannaca ti danum idi pamulinawen:
A nangtaraon kenca iti mana idiay tay-ac a di-naam-ammo dagiti ammam; tapno pinagpacumbabanaca ken pinadasnaca, tapno aramidenna kenca ti naimbag iti maudi a banagmo:
Ken di la ket ta cunaem iti pusom, Ti bilegco ken ti pannacabalin ti imac ti namaadda caniac itoy a sanicua.
Ngem laglagipemto ni Jehova a Diosmo ta isu ti mangted kenca iti bileg a mamaadda iti sanicua; tapno ibuangayna ti tulagna nga insapatana cadagiti ammam, cas iti daytoy nga aldaw.
Ket maaramidto, a no malipatamto ni Jehova a Diosmo, ket sumurotca cadagiti sabsabali a didios, ket agservica cadacuada, ken agdaydayawca cadacuada, panecnecac ti maibusor cadacayo itoy nga aldaw, a di bumurong a mapucawcayo.
Cas cadagiti nasnacion a pucawen ni Jehova iti sangoyo, casta ti pannacapucawyonto; gapu ta dicay impangag ti timec ni Jehova a Diosyo.
Denggem, O Israel: masapul a lumasatca iti a Jordan iti daytoy nga aldaw, tapno sumrecca a mamasia cadagiti nasnacion a daddadackel ken manmannacabalin ngem sica met laeng, il-ili a dadackel ken nasarikedkedan agingga iti langit,
Maysa nga umili a dackel ken natayag, nga annac dagiti Enaceos, nga ammomon, ken ti maipapan cadacuada nangngegmo a masasao, Asino ti macabael cadagiti annac ni Enac?
Iti casta ammoem iti daytoy nga aldaw a ni Jehova a Diosmo isu ti agballasiw iti sangoanam cas apuy a mangalun-un; isu ti mangwara cadacuada ken isu ipasagna ida iti sangom: casta ti panangpacsiatmo cadacuada, ken aramidem ida a mapucawda iti madaras, cas ni Jehova sinaona kenca.
Dica saoen iti pusom no apaman a mapagtalaw ida ni Jehova a Diosmo iti sangoanam, a cunam, Gapu iti kinalintegco ni Jehova inserrecnac nga agtagicua itoy a daga; idinto a gapu iti kinadakes dagitoy a nasnacion pagtalawen ida ni Jehova iti sangom.
Saan a gapu iti kinalintegmo, wenno gapu iti kinaimbag ta pusom ti sumrecam a mangtagicua iti dadaga; ngem gapu iti kinadakes dagitoy a tattao, ni Jehova a Diosmo pagtalawenna ida iti sangom, ken tapno mapanecnecan ti sao a ni Jehova insapatana cadagiti ammam, a da Abraham, Isaac ken Jacob.
Ammoen ngarud a ni Jehova a Diosmo itedna kenca daytoy naimbag a daga a tagicuaem, saan a maipuon iti kinalintegmo; ta sica maysaca a natangken ti panaglenglengngesna nga umali.
Laglagipem, dica lipaten ti pananggargarim ken Jehova a Diosmo, nga agpungtot idiay let-ang: nanipud idi aldaw nga ipapanawmo iti daga nga Egipto, agpapan yaaymo ditoy a disso, nagsalungasingcayo iti maicaniwas ken Jehova.
Casta met idiay Horeb, ginargariyo a nagpungtot ni Jehova ket ni Jehova nacaunget cadacayo, a dinadaelnacayo.
Idi simmang-atac idi bantay tapno awatec dagiti taptapi a bato, a taptapi ti tulag, nga inaramid ni Jehova cadacayo, ket nagyanac idi bantay iti uppat a pulo nga aldaw ken uppat a pulo a rabii: diac nangan iti tinapay, wenno imminum iti danum.
Ket ni Jehova inyawatna caniac dagiti dua a tapi a bato a nasuratan iti ramay ti Dios; ket ti rabawda nasuratan a mayalubog iti nacadagupan dagiti sasao a pannakisao ni Jehova cadacayo idi bantay, nanipud idi tengnga ti apuy idi aldaw ti pannaggigimong.
Ket naaramid idi iti gibus ti uppat a pulo nga aldaw ken uppat a pulo a rabii a ni Jehova intedna caniac dagiti dua a tapi a bato, a taptapi met laeng ti tulag.
Ket ni Jehova kinunana caniac, Tumacderca ket sumalogca ditoy nga agdardaras; ta ti ilim nga impanawmo sadi Egipto dimmakesda; iti apagbiit unay naglisianda ti dalan nga imbilinco cadacuada; isuda inyaramidanda ti bagbagida iti sinucog a ladawan.
Sinao pay ni Jehova caniac a kinunana, Nakitac daytoy nga ili, adtoy, isu ti natangken ti lengngesna nga umili:
Bay-annac tapno dadaelec ida, ket punasec ti naganda iti babaen ti langit; ket aramidencanto a maysa a nacion a manmannacabalin ken dacdackel ngem isuda.
Casta ti nagsubliac ken simmalogac idi bantay, ket di bantay sumsumged iti apuy: ket dagiti dua a tapi ti tulag addada idi cadagiti dua nga im-imac.
Ket naimatangac, nga adtoy, nagbasolcayo iti maicaniwas ken Jehova a Diosyo; dacayo nagaramidcayo iti maysa a sinan-urbon a vaca a sinucog; dacayo naglisianyo daras ti dalan nga imbilin ni Jehova cadacayo.
Ket iniggamac dagiti dua a tapi a bato ket intupac ida dagiti dua nga im-imac, ket binoongco ida iti sango dagiti matayo.
Ket nagpaclebac iti sango ni Jehova cas idi immuna, uppat a pulo nga aldaw ken uppat a pulo a rabii; diac nangan iti tinapay wenno imminum iti danum; gapu iti amin a basol a nacabasolanyo idi nga agaramidcayo iti dakes iti imatang ni Jehova, tapno gargarienyo nga agpungtot.
Ta kinabutengco idi ti unget ken bumarbara a lucsaw a nagpungtotan ni Jehova cadacayo tapno dadaelennacayo, ngem ni Jehova dinenngegnac met laeng idi nga aldaw.
Ket ni Jehova nacaunget unay ken Aaron tapno pucawenna: ket indawdawatac ni Aaron iti daydi met laeng nga aldaw.
Ket innalac ti basolyo, ti sinan-urbon a vaca nga inaramidyo, ket impuurco iti apuy ket binaddecco nga iniriid a naimbag, inggana iti cas namayecmec a tapuc: saac intappuac ti tapucna iti waig nga aggapu idi bantay.
Ket idiay Tabera ken idiay Massa ken idiay Kibroth-haatavah, ginargariyo a nagpungtot ni Jehova.
Ket idi ni Jehova imbaonnacayo nanipud Cades-barnea, a kinunana, Sumang-atcayo ket tagicuaenyo ti daga nga itedco cadacayo; simmalungasingcayo ketdi iti maicaniwas iti bilin ni Jehova a Diosyo, ket dicay pinati wenno dinengngeg ti timecna.
Dacayo nagtaengcayo a sisasalungasing iti maicaniwas ken Jehova nanipud iti aldaw a pannacaammoc cadacayo.
Gapuna a nagpaclebac iti sango ni Jehova iti uppat a pulo nga aldaw ken uppat a pulo a rabii a nagpaclebac gapu ta ni Jehova kinunana a dadaelennacayo coma.
Ket nagdawatac ken Jehova, ket kinunac, O Apo Jehova, dica dadaelen ti ilim ken ti tawidmo nga inispalmo iti kinadackelmo, nga inaonmo sadi Egipto iti mannacabalin nga ima.
Laglagipem da adipenmo nga Abraham, Isaac ken Jacob; dica taliawen ti kinasungit daytoy nga umili, wenno ti kinadakesda, wenno ti basolda.
Di la ket ta ti daga a nangaonam cadacami cunana, Gapu ta ni Jehova dina mabalin nga ipastrec ida iti daga nga incarina cadacuada ken gapu ta ginurana ida, inaonna ida tapno patayenna ida iti tay-ac.
Isuda met laeng ti ilim ken tawidmo nga inaonmo ida iti dackel a bilegmo ken iti siunnat a tackiagmo.
Di maicadua a panagtaeng ni Moises iti bantay. 
Maigunamgunam ti panagraem ken Jehova.
Iti daydi nga aldaw kinuna ni Jehova caniac, Mangdalumpinasca iti dua a taptapi a bato, a capada dagidi immuna ket sumang-atca caniac iti bantay, ket mangaramidca iti maysa a lacasa a cayo.
Ket isuratconto iti rabaw dagiti taptapi dagiti sasao nga adda cadagidi immuna a taptapi a binuracmo, ket icabilmonto ida iti lacasa.
Gapuna a nangaramidac iti maysa a lacasa a cayo ti acacia, ket nangdalumpinasac iti dua a tapi a bato a capada dagidi immuna, ket simmang-atac idi bantay a siiiggemac cadagiti dua a tapi a bato.
Ket insuratna iti rabaw dagiti taptapi ti cas cadagidi immuna a naisurat, dagiti sangapulo a bilin, a ni Jehova sinaona cadacayo iti bantay nanipud idi tengnga ti apuy iti daydi nga aldaw a pannacagimgimong: ket ni Jehova intedna ida caniac.
Ket siac nagsubliac ket simmalogac idi bantay, ket incabilco dagiti taptapi iti lacasa nga inaramidco; ket addada idiay cas ni Jehova imbilinna caniac.
(Ket dagiti annac ti Israel nagnada nanipud iti Beerot-bene-jaacan agingga iti Mosera. Ni Aaron natay idiay ket idiay ti nagtabonanna: ket ni Eleazar nga anacna ti nangannong iti takem ti kinapadi a sonona.
Nanipud idiay nagnada agingga iti Gudgoda ket nanipud Gudgoda agingga iti Jotbat, maysa a daga dagiti wa-waig ti danum.
Iti daydi nga aldaw ni Jehova inlasinna ti caputotan ni Levi a mangawit idi lacasa ti tulag ni Jehova, tapno agyanda nga agannong kencuana iti sango ni Jehova, ket tapno mamendicionda iti naganna agpapan itoy nga aldaw.
Isu ti gapuna a ni Levi awan bagina wenno tawidna a pacairamananna cadagiti cacabsatna; ni Jehova isu ti tawidna cas ni Jehova a Diosmo sinaona kencuana.)
Ket siac nagyanac iti bantay cas idi naminsan, iti uppat a pulo nga aldaw ken uppat a pulo a rabii: ket ni Jehova impangagnac met iti daydi nga aldaw; ni Jehova saannaca a cayat idi a dadaelen.
Ket ni Jehova kinunana caniac, Tumacderca, magnaca iti sango ti umili; ket sumrecdanto nga agtagicua iti daga nga insapatac cadagiti ammada nga ited cadacuada.
Ket ita ngarud, Israel, ania ti sapulen ni Jehova a Diosmo kenca, no di la ti panagbuteng ken Jehova a Diosmo, ti panagnam cadagiti dalanna, ken ti panagayatmo kencuana, ken ti panagservim ken Jehova a Diosmo iti isu-amin a pusom ken cararuam,
Ti panangsalimetmet cadagiti bilbilin ni Jehova, ken dagiti al-alagadenna nga ibilinco kenca itoy nga aldaw tapno agimbagca?
Adtoy, ni Jehova a Diosmo ti agtagicua iti langit, ken iti langit dagiti langlangit, iti daga agraman amin nga adda kencuana.
Ni laeng Jehova ti naay-ayo cadagiti ammam a nagayat cadacuada, ket pinilina dagiti putotda a sonoda, a dacayo a naipangrona ngem amin a tattao, cas ita nga aldaw.
Cugitenyo ngarud nga iccaten ti abbong ti pusoyo, ket saancayo metten a natangken ti panaglenglengngesna.
Ta ni Jehova a Diosyo isu ti Dios dagiti didios, ken Apo dagiti ap-appo, ti dackel a Dios, ti mannacabalin, ken nacabutbuteng, nga awan idadumana a tao, wenno di agala iti panocsoc.
Isu aramatenna ti kinajusticia cadagiti ul-ulila ken balo, ket ayatenna ti gangannaet iti panangited iti taraon ken pagan-anay.
Gapuna ayatenyo ti gangannaet: ta naggangannaetcayo met iti daga nga Egipto.
Agbutencanto ken Jehova a Diosmo; agservicanto kencuana ket cumpetcanto kencuana, ket iti naganna agsapatacanto.
Isu ti pacaidayawam, ket isu ti Diosmo a nangaramid cadagiti maipaay kenca cadagiti naindaclan ken nacabutbuteng a gapuanan, a nakita dagita matam.
Dagiti ammam simmalogda a napan sadi Egipto a pitopuloda a tattao; ket ita ni Jehova a Diosmo inaramidnaca a cas caadu dagiti bitbitwen sadi langit.
Maipalagip dagiti pacaigapgapuanan ti panagtulnog. 
Dagiti gunguna ti panagsungpot. 
Bilin a maipanggep iti Ebal ken Gerizim.
Gapuna nga ayatemto ni Jehova a Diosmo, ket salimetmetamto ti ipaannongna, ken al-alagadenna, ken dagiti linlintegna, ken dagiti bilbilinna iti agnanayon.
Ket ammoenyo itoy nga aldaw: ta diac makisao cadagiti annacyo a saan a nacaammo ken saan a nacakita iti panangdusa ni Jehova a Diosmo, ti kinadackelna ken ti imana a mannacabalin, ken ti siuunnat a tackiagna,
Ket dagiti pagilaslasinanna, ken dagiti gapuananna nga inaramidna iti tengnga ti Egipto ken Faraon nga ari sadi Egipto, ken iti amin a dagana:
Ken ti inaramidna cadagiti buyot ti Egipto, ken cadagiti cabcabayoda, ken cadagiti lugluganda; no casano ti inaramidna iti danum ti Baybay a Nalabaga a pinanglapunosna cadacuada idi camatendacayo, ken no casano ti pinangdadael ni Jehova cadacuada inggana itoy nga aldaw;
Ken no ania ti inaramidna cadacayo idiay let-ang, agpapan yaayyo itoy a disso;
Ken no ania ti inaramidna ken Dathan ken Abiram, nga annac a lallaki ni Eliab nga anac ni Ruben; no casano ti pananglucat ti daga iti ngiwatna ken panangalununna cadacuada, ken ti sangacabbalayanda, ken dagiti toltoldada, ken tunggal nabiag a simmurot cadacuada iti tengnga ti isu-amin nga Israel:
Ngem dagiti matayo nakitada amin ti dackel nga aramid a gapuanan ni Jehova.
Isu ti gapuna a salimetmetanyonto amin a bilin nga ibilinco kenca itoy nga aldaw, tapno pumigsacayo, ken sumreccayo, ket agtagicuacayo iti daga a paglasatanyo a pagtagicuaan;
Ken tapno mapaatiddugyo dagiti al-aldawyo iti daga, a ni Jehova insapatana cadagiti ammayo, nga ited cadacuada, ken cadagiti putputotda, maysa a daga nga agay-ayus ti gatas ken diro.
Ta ti daga a sercam a pagtagicuaan saan a cas ti daga nga Egipto a naggapuam, a nagmulaan iti bin-im, ken sinibugam a naaramat ti sacam, cas maysa a bangcag ti natnateng;
Ngem ti daga a papanam a pagtagicuaan maysa a daga a caturturodan, ken caloblobongan, ket danum ti tudo sadi langit ti inumenna,
Maysa a daga nga taripatoen ni Jehova a Diosmo: dagiti mata ni Jehova a Diosmo siaaddada idiay, manipud panangrugi ti tawen inggana iti panaggibus ti tawen.
Ket maaramidto a no imdenganyo a sigagaget dagiti bibilinco nga ibilinco cadacayo itoy nga aldaw, tapno ayatenyo ni Jehova a Diosyo, ken agservicayo kencuana iti isu-amin a pusoyo, ken amin a cararuayo,
Iti casta itedconto ti tudo iti catutupanna nga aldaw iti dagayo, ti masapa ken ti maladaw a tudo, tapno mabalinmo nga occonen dagiti iricmo, ken ti aracmo a baro, ken ti lanam.
Ket itedconto ti root iti taltalonmo nga agservi iti an-animalmo, ket mangancanto ket maneccanto.
Agannadcayo iti bagbagiyo, di la ket ta maallilaw ti pusoyo, ket mayaw-awancayo, ket agservicayo iti sabali a didios, ket dayawenyo ida;
Ket ti pungtot ni Jehova sumgedto a maibusor cadacayo, ket ripcannanto dagiti langlangit tapno awan ti tudo, ket ti daga dinto mangted iti bungana; ket mapucawcayo iti madaras iti naimbag a daga nga ited ni Jehova cadacayo.
Isu ti gapuna nga ipasnecyonto dagitoy a sasaoc cadagita pusoyo ken cararuayo, ket ibedbedyonto ida a cas maysa a tandaan ita imayo, ket isudanto ti pannacabedbed ti baet dagiti matayo.
Ket isuroyonto dagitoy cadagiti annacyo, a dagitoy ti sasaoenyo cadacuada no agtugawca iti balaymo, ken no magmagnaca iti dalan, ken no agiddaca ken bumangonca.
Ket isuratmonto ida cadagiti baotec ti ruangan ti balaymo, ken iti ricrikepmo;
Tapno dagiti aldawmo umaduda ken dagiti aldaw dagiti annacmo, iti daga a ni Jehova insapatana cadagiti ammam nga ited cadacuada, a cas cadagiti aldaw dagiti langlangit a ngatoen ti daga.
Ta no regtaanyonto a salimetmetan amin a bilin nga ibilinco cadacayo, a sungputenyo, tapno ayatenyo ni Jehova a Diosyo, a magnacayo cadagiti daldalanna, ken cumpetca kencuana;
Iti casta ni Jehova papanawennanto amin dagitoy a nasnacion iti sangoyo, ket pasiaenyonto dagiti nasnacion a daddadackel ken manmannacabalin ngem dacayo.
Tunggal disso a mabaddecan dagiti dapanyo cucuayonto: manipud iti tay-ac ken ti Libano, manipud iti carayan, a carayan Eufrates, agingga iti taaw nga akinlicud, isunto ti beddengyo.
Awanto ti tao a macabael iti sangoyo: ni Jehova a Diosyo icabilnanto ti panagbutengda cadacayo, ken panagamesda cadacayo iti isu-amin a daga a mabaddecanyonto, cas sinaona cadacayo.
Adtoy, siac icabilco iti sangoyo ita nga aldaw ti bendicion ken lunod:
Ti bendicion no ipangagyo dagiti bilbilin ni Jehova a Diosyo, nga ibilinco cadacayo itoy nga aldaw:
Ket ti lunod no dicayo ipangag dagiti bilbilin ni Jehova a Diosyo, ngem sumiasicayo iti dalan nga ibilinco cadacayo itoy nga aldaw, tapno sumurotcayo cadagiti sabsabali a didios, a dicayo am-ammo.
Ket maaramidto a no ni Jehova a Diosmo yegnaca iti daga nga papanam a pagtagicuaan, icabilmonto ti bendicion iti bantay Gerizim, ket ti lunod iti bantay Ebal.
Saanda aya nga adda iti ballasiw ti Jordan, iti licud ti dalan nga agpalelennecan ti init, iti daga dagiti Cananeo nga agnaed idiay Araba a sango ti Gilgal, a sikigan ti cayo a lugo ti More?
Ta masapul nga aglasatcayo iti Jordan tapno sumreccayo nga agtagicua iti daga nga ited cadacayo ni Jehova a Diosyo, ket cucuayonto, ket agtaengcayo idiay.
Ket tungpalenyonto nga aramiden amin ti al-alagaden ken linlinteg nga icabilco iti sangoyo itoy nga aldaw.
Dagitoy dagiti al-alagaden ken linlinteg a tungpalenyonto nga aramiden iti daga a tagicuaem nga ited kenca ni Jehova a Dios dagiti ammam, iti amin nga al-aldaw a panagbiagyo iti rabaw ti daga.
Racrakenyonto a di-agcurang amin a disdisso a nagserservianda cadagiti didiosda dagiti nasnacion a pasiaenyonto, iti rabaw dagiti banbantay a nangato, ken rabaw dagiti turturod ken siroc ti tunggal cayo a nalasbang:
Ket rugpoenyonto dagiti al-altarda, ken waraenyonto dagiti monmonmonda, ken puuranyonto iti apuy ti Asherimda; ket balsigenyonto dagiti kinitikitan a ladladawan dagiti didiosda; ken pucawenyonto ti naganda iti daydiay a lugar.
Dicayto aramiden ti casta ken Jehova a Diosyo.
Ngem iti disso a ni Jehova a Diosyo piliennanto nga aggapu cadagiti amin a capcaputotanyo tapno icabilna idiay ti naganna, uray iti taengna sapulenyonto, ket idiay ti papanamto;
Ket idiay ti pangyeganyonto cadagiti datdatonyo a mapuuran ken cadagiti sacrificioyo, ken dagiti apagcapulloyo, ken ti daton a mailili dagiti imayo, ken dagiti carcariyo, ken dagiti datdaton ti sibubulos a nakemyo, ken dagiti inauna nga annac a lallaki dagiti pangenyo ken arbanyo.
Ket idiay mangancayto iti sango ni Jehova a Diosyo, ket agragragsaccayto iti amin a nangaramatanyo iti imayo, dacayo ken dagiti sangacabbalayanyo a nangbendicionan kenca ni Jehova a Diosmo.
Dicayto ar-aramiden cas ti amin nga aramidentay ditoy ita nga aldaw, tunggal tao iti aniaman a nalinteg cadagiti matana met laeng;
Ta dacayo dicayo pay met la nacagteng iti inana, ken tawid nga ited kenca ni Jehova a Diosmo.
Ngem no lasatenyo ti Jordan ket agnaedcayo iti daga nga ipatawid cadacayo ni Jehova a Diosyo, ket itedna cadacayo ti inana cadagiti amin a cabcabusoryo nga aglawlaw, a ti casta sitatalged ti panagtaengyo:
Maaramidto ngarud, nga iti disso a piliento ni Jehova a Diosyo, a panginaedanna ti naganna, sadiay ti pangyeganyonto ti amin nga ibilinco cadacayo: dagiti mapuuran a datdatonyo, ken dagiti sacrificioyo, dagiti apagcapulloyo, ken ti daton a mailili dagiti imayo, ken amin a napili a carcariyo nga icariyo ken Jehova.
Ket agragragsaccayto iti sango ni Jehova a Diosyo, dacayo ken dagiti annacyo a lallaki, ken dagiti annacyo a babbai ken dagiti bagenyo a lallaki ken dagiti bagenyo a babbai, ken ti Levita nga adda iti uneg ti ruruanganyo, numanpay saan a makibagi ken makipagtawid cadacayo.
Aluadam ti bagim ta dica mangipaay cadagiti datdaton a mapuuran iti amin a disso a makitam:
Ngem iti disso a piliento ni Jehova iti maysa cadagiti caputotam, idiay ti pangidatagamto cadagiti datdatonmo a mapuuran, ken sadiay ti pangaramidamto ti amin nga ibilinco kenca.
Nupay casta, mabalinmo ti agparti ken mangan ti lasag iti uneg ti amin a ruruanganmo, amin a cas ti calicaguman ti cararuam a mayannurot iti bendicion ni Jehova a Diosmo, isu nga impaayna kenca: ti di-nadalus, ken ti nadalus mabalinna ti mangan iti daydiay, cas iti gacela ken cas iti ugsa.
Isuna laeng a dicayto canen ti dara: ibucbucmonto a cas danum iti daga.
Sica dicanto mabalin a canen iti uneg dagiti ruanganmo ti apagcapullo ti bagasmo, wenno ti baro nga aracmo, wenno ti lanam, wenno ti inauna nga annac dagiti arbanmo ken pangenmo, uray ania cadagiti carcarim nga incarim, wenno dagiti datdaton ti sibubulos a nakemmo, wenno ti daton a mailili dagiti imam;
Ngem canemto ida iti sango ni Jehova a Diosmo iti disso a ni Jehova a Diosmo piliennanto, sica ken ti anacmo a lalaki ken ti anacmo a babai, ken ti bag-enmo a lalaki, ken ti bag-enmo a babai, ken ti Levita nga adda iti uneg ti ruanganmo: ket agragragsaccanto iti sango ni Jehova a Diosmo iti amin a pangaramatam iti imam.
Aluadam ti bagim a dica baybay-an ti Levita iti bayat ti panagbiagmo iti dagam.
No ni Jehova a Diosmo padackelennanto ti beddengmo, cas incarina kenca, ket cunamto, Siac manganacto iti lasag, ta ti cararuam calicagumanna ti mangan iti lasag: sica mabalinmonto ti mangan iti lasag a mayannurot iti amin nga esman ti cararuam.
No ti disso a ni Jehova a Diosmo piliennanto, a pangicabilan idiay ti naganna, nalabes ti caadayuna kenca, pumarticanto ngarud iti arbanmo ken iti pangenmo, a ni Jehova intedna kenca, cas imbilinco kenca; ket sica mabalinmo ti mangan iti uneg dagiti ruanganmo, cas iti amin a calicaguman ta cararuam.
Uray cas iti panagsida iti gacela ken iti ugsa, casta ti pannanganmonto cadagidiay: ti di-nadalus ken ti nadalus agpadada a mabalinda ti mangan iti dayta.
Isuna laeng a dicanto mangan a pudno iti dara: ta ti dara isu ti biag, ket dicanto mangan iti biag agraman lasag.
Dicanto canen dayta; ibucbucmonto a cas danum iti daga.
Dicanto canen dayta, tapno agbalinca a naimbag, ken cadagiti annacmo a sumononto kenca, no aramidemto ti nalinteg cadagiti mata ni Jehova.
Isuna laeng a dagiti nasantoan nga adda kenca, ken dagiti carcarim alaemto ida ket incanto iti disso a ni Jehova piliennanto:
Ket sica ipaaymonto dagiti datdatonmo a mapuuran, a ti lasag ken ti dara, iti rabaw ti altar ni Jehova a Diosmo: ket ti dara ti datonmo ibuyatmonto iti rabaw ti altar ni Jehova a Diosmo: ket canemto ti lasag.
Tungpalem ket imdengam amin dagitoy a sasao nga ibilinco kenca a macapaimbag kenca, ken cadagiti annacmo iti calpasam iti agnanayon, no aramidem ti naimbag ken ti nalinteg cadagiti mata ni Jehova a Diosmo.
No ni Jehova a Diosmo pagtalawenna dagiti nasnacion iti sangoanam sadiay a papanam tapno mapasiada, ket sica pasiaem ida, ket agnaedca iti dagada;
Aluadam ti bagim, tapno dicanto masiloan a sumurot cadacuada, calpasan ti pannacadadaelda iti sangom; ken tapno dica agin-intuud maipapan cadagiti didiosda, a cunam, Casano ti panagservi dagitoy a nasnacion cadagiti didiosda
No casta castanto met ti aramidec.
Sica dicanto aramiden ti casta ken Jehova a Diosmo: ta amin a macarimon ken Jehova dagidiay cagurana, isu ti inaramidda cadagiti didiosda; ta uray pay dagiti annacda a lallaki, ken dagiti annacda a babbai puuranda iti apuy a maipaay cadagiti didiosda.
Uray aniaman nga ibilinco cadacayo dayta ti tungpalenyonto nga aramiden: saanmonto a naynayonan, wenno curangan.
Pammagbaga tapno di mailaw-an iti panagdayaw cadagiti ladladawan.
No tumacderto kenca ti maysa a mamadpadles, wenno managparparmata iti darepdep, ket iccannaca iti tanda wenno maysa a nacascasdaaw,
Ket ti tanda wenno nacascasdaaw maaramid, isu a nagsaoanna kenca a cunana, Intan ala sumurot iti sabsabali a didios, a dica pay naammoan, ket agservita cadacuada;
Dicanto italtalec dagiti saosao dayta a mammadles, wenno dayta a managparparmata iti darepdep: ta ni Jehova a Diosyo suutennacayo, tapno maammoan no dacayo ayatenyo ni Jehova a Diosyo iti isu-amin a pusoyo, ken iti isu-amin a cararuayo.
Dacayo sumurotcayto ken Jehova a Diosyo, ket agamangacayo kencuana, ket salimetmetanyo dagiti bilbilinna, ket agtulnogcayo iti timecna, ket agservicayo kencuana, ket cumpetcayo kencuana.
Ket daydiay mammadles wenno managparparmata iti darepdep, mapapatayto; gapu ta nagsao iti panaglicud a maicaniwas ken Jehova a Diosyo a nangaon kenca iti daga nga Egipto, ken nangsubbot kenca nanipud iti balay ti nacaadipnan, tapno ilisinaca iti dalan a ni Jehova imbilinna kenca a pagdalanam
Casta ti panangiwacsimto iti kinadakes iti tengngam.
No ti cabsatmo a lalaki, nga anac ni inam, wenno ti anacmo a lalaki, wenno ti anacmo a babai, wenno ti asawa a babai ti barucongmo, wenno ti gayyemmo nga isu ti cas iti cararuam met laeng, aliugennaca iti nalimed, a cunana, Intan ket agservita iti sabsabali a didios a dica naammoan, sica wenno dagiti ammam:
Cadagiti didios dagiti il-ili a nailicmut kenca, asideg kenca, wenno adayu kenca, manipud iti maysa a pungto ti daga inggana iti sabali a pungto ti daga;
Dicanto umanamong kencuana, wenno umimdeng kencuana; wenno ti matam dinanto caasian, wenno dicanto isakit, wenno dicanto ilemmeng:
Ngem di bumurong a patayemto; dayta imam ti umunanto nga agdisso kencuana a mamapatay, ket ti calpasanna ti ima dagiti amin a tattao.
Ket uburemto iti batbato inggana iti di matay; gapu ta rinantanaca a pagsanuden ken Jehova a Diosmo a nangaon kenca iti daga nga Egipto nanipud iti balay ti nacaadipnan.
Ket amin ti Israel denggennanto, ket agbutengto, ket dinto agararamiden iti uray ania a kinadakes cas daytoy iti tengngam.
No mangngegmonto a masasao ti maipapan iti maysa cadagiti il-ili nga ni Jehova a Diosmo itedna kenca, tapno agnaedca sadiay, a cunana,
Dadduma a tattao a salawasaw pimmanawda iti tengngam, ket ginuyugoyda dagiti agnaed iti ilida, a cunada, Intayon, ket agservitayo iti sabsabali a didios a dicayo naammoan;
Taluntonemto ngarud, ket amirisemto, ken intuudemto a nalaing; ket, adtoy, no pudno ket nalawlawagan a dayta a macarimo naaramid iti tengngam.
Sica dinto lumbes a dadaelem dagiti agnaed iti dayta a ili iti tadem ti campilan, a matalipupus ti panangpucawmo, ken amin nga adda idiay ken amin dagiti an-animalna, iti tadem ti campilan.
Ket cayumcumento amin a samsamna iti tengnga ti calzadana, ket puuramto iti apuy ti ili, ken amin-amin a samsamna, a maipaay ken Jehova a Diosmo: isunto ti maysa a bunton iti agnanayon, dinto mabangonen a mabalbaliwan.
Ket awanto ti dumket iti imam cadagita a naidatag; tapno ibabawi ni Jehova ti rungsot ti pungtotna, ket caasiannaca ken makipagricna kenca, ket paaduennaca, cas insapatana cadagiti ammam;
No sica ipangagmonto ti timec ni Jehova a Diosmo tapno salimetmetam amin a bilbilinna nga ibilinco kenca itoy nga aldaw, tapno aramidem ti nalinteg cadagiti mata ni Jehova a Diosmo.
Maiparit ti panangpalaad iti bagi maipoon iti natay
Nadalus ken saan a nadalus nga an-animal
Dacayo ti annac ni Jehova a Diosyo: dicayto sugaten dagiti bagbagiyo, wenno kiskisan iti uray ania iti baet dagiti matayo maipuon iti natay.
Ta sica maysaca nga ili a nasantoan ken Jehova a Diosmo, ket ni Jehova pinilinaca a maysa nga ili a cucuana a naisalsalumina, naipangpangrona ngem iti amin nga il-ili nga adda iti rabaw ti daga.
Dicanto mangan iti uray ania a nacarimrimon.
Dagitoy isuda dagiti an-animal nga mabalinyo a canen: ti vaca, ti carnero, ken ti calding.
Ti ugsa ken ti gacela ken ti corso, ken ti calding nga atap, ken ti unicornio, ken ti vaca nga atap, ken ti gamusa.
Ket tunggal animal a nagpisi ti cucuna ken nagguddua ti dapanna, ken agngatingat cadagiti an-animal, dayta ti mabalinyo a canen.
Nupay casta, dagitoy dicayto canen cadagiti agngatingat wenno naggudca ti dapanna: ti camello, ken ti liebre, ken ti conejo; gapu ta dagitoy agngatingat ngem saan a nagguddua ti cucuda, dagitoy saanda a nadalus cadacayo.
Ket ti babuy, gapu ta nagpisi ti cucuna ngem saan nga agngatingat, daytoy saan a nadalus cadacayo: iti lasagna dicayto mangan, ket ti bangcayna a natay dicayto sagiden.
Dagitoy ti mabalinyo a sidaen cadagiti amin nga adda iti dandanum: uray ania nga adda pigarna ken sicsicna, mabalinyo a sidaen;
Ket uray ania nga awan pigarna wenno sicsicna dicayto sidaen; saanto a nadalus cadacayo daytoy.
Cadagiti dagup ti nadalus a tumtumatayab, mabalinyo a sidaen.
Ngem dagitoy isuda dagiti saanmonto a sidaen; ti aguila, ken ti azor, ken ti aguila ti taaw,
Ken ti cacoc, ken ti sawi, ken ti cali, ken cakitana,
Ken amin a wac, ken cakitana,
Ken ti avestruz, ken ti calaw, ken ti garceta, ken ti cali, ken cakitana,
Ken ti puec, ken ti cullaaw, ken calamon,
Ken ti pelicano, ken ti buitre, ken ti gaviota,
Ken ti ticbabuy, ken ti cannaway, ken cakitana, ken ti abubilla, ken ti panniki.
Ken amin a nagpayac nga agcaradap saanda a nadalus cadacayo: dagitoy saanto a masida.
Cadagiti amin a nadalus a tumatayab a mabalinyo a sidaen.
Dacayo saancayto nga agsida iti uray ania a natay latta: mabalinyo nga ited iti gangannaet nga adda iti uneg dagiti ruanganmo, tapno isu ti agsida; wenno mabalinmo nga ilaco iti gangannaet: ta sica maysaca nga ili a nasantoan ken Jehova a Diosmo
Dicanto pagluto iti urbon a calding ti gatas ni inana.
Pagcapulloemto a di agcurang ti amin a maapit iti bin-im nga agtaud iti talon iti tinawentawen.
Ket mangancanto iti sango ni Jehova a Diosmo iti lugar a piliennanto, tapno itaengna ti naganna sadiay, ti apagcapullo ti iricmo, ken ti baro nga aracmo, ken ti lanam, ken dagiti umuna nga annac a lallaki dagiti arbanmo ken pangenmo; tapno masursurom ti agbuteng ken Jehova a Diosmo nga agnanayon.
Ket no ti dalan, ta nawatiwat unay kenca, a dica cabaelan nga awiten, gapu ta adayu unay kenca ti disso a piliento ni Jehova a Diosmo tapno icabilna sadiay ti naganna, no bendicionannacanto ni Jehova a Diosmo:
Iti casta, papirakemto, ket siglotamto ti pirac ita imam, ket incanto iti disso a ni Jehova a Diosmo piliennanto:
Ket gastoemto ti pirac iti pagayatan ta cararuam, vaca man wenno carnero, wenno arac, wenno naingel nga inumen, wenno uray ania a tarigagayan ta cararuam; ket mangancanto sadiay iti sango ni Jehova a Diosmo, ket agragragsaccanto, sica ken dagiti cabbalaymo.
Ket ti Levita nga adda iti uneg dagiti ruanganmo, dicanto agliway kencuana; ta isu awan ti bagina wenno pannakipagtawidna kenca.
Iti pagtapusan ti tunggal tallo a tawen, yegmonto amin nga apagcapullo ti apitmo iti daydiay met la a tawen, ket idulinmonto iti uneg dagiti ruanganmo:
Ket ti Levita, gapu ta awan bagina ken pannakipagtawidna kenca, ken ti gangannaet, ken dagiti ul-ulila ken ti balo a babai, nga adda iti uneg dagiti ruanganmo, umaydanto ket mangandanto ken mapnecdanto; tapno ni Jehova a Diosmo bendicionannacanto iti amin nga aramidem a pagbannogan ta imam.
Iti gibus ti tunggal pito a tawen aramidemto ti maysa a pammacawan.
Ket daytoy ti wagas ti pammacawan: tunggal nacapautang pacawanennanto ti impautangna iti padana a tao; dinanto singsingiren ti padana a tao, ken ti cabsatna; ta ti pammacawan ni Jehova naibal-laag.
Iti maysa a gangannaet mabalinmo a singiren: ngem ti uray ania a cucuam nga adda ken cabsatmo, ta imam pacawanennanto.
Isuna laeng nga awanto ti napanglaw iti biangmo (ta ni Jehova bendicionannacanto a pudno iti daga nga ited kenca ni Jehova a Diosmo a tawidem tapno tagicuaem).
No la ketdi no agawaam nga imdengan ti timec ni Jehova a Diosmo tapno tungpalem a sungputen amin daytoy a bilin nga ibilinco kenca itoy nga aldaw.
Ta ni Jehova a Diosmo bendicionannacanto, cas incarina kenca: ket sica agpautangcanto cadagiti adu a nasnacion, ngem sica dicanto umutang; ket sica iturayamto dagiti adu a nasnacion, ngem isuda didacanto iturayan.
No addanto iti biangmo ti maysa a napanglaw a tao, a maysa cadagiti cacabsatmo iti uneg ti uray ania a ruanganmo iti dagam nga inted kenca ni Jehova a Dios, dicanto patangkenen ta pusom, wenno petpetan ta imam iti napanglaw a cabsatmo;
Ngem ucrademto a di-bumurong ta imam kencuana, ket pautangamto iti umanay a masapulna iti daydiay a pagcuranganna.
Agannadca tapno awanto ita pusom ti dakes a pannunot, a cunam, Ti maicapito a tawen, ti tawen ti pannacapacawan asidegen; ket ti matam agdakes a maibusor iti napanglaw a cabsatmo, ket awan la ti itedmo kencuana; ket umawag ken Jehova iti maicaniwas kenca, ket iti casta macabasolca.
Sica mangtedcanto kencuana a di agcurang, ket ta pusom saanto a mapaldaangan no mangtedca kencuana, gapu ta daytoy ti pangbendicionanto ni Jehova a Diosmo kenca iti amin nga aramidmo, ken amin a pangaramatam ita imam.
Ta ti napanglaw saanto nga agawan iti daga; gapuna nga ibilinco kenca a cunac, Sica ucrademto a di-agcurang ta imam iti cabsatmo, iti macasapul kenca, ken iti napanglawmo iti dagam.
No ti cabsatmo maysa nga Hebreo a lalaki, wenno Hebrea a babai, mailaconto kenca ket agservi kenca iti innem a tawen; no casta iti maicapito a tawen, wayawayaanto a pumanaw kenca.
Ket no wayawayaam a pumanaw kenca, dicanto palubosan nga ima-ima:
Ipaaymonto a sipaparabur kencuana aggapu iti pangenmo, ken iti aggapu iti pagtaltagam, ken ti aggapu iti pagpespesam ti arac; cas ti panangbendicion kenca ni Jehova a Diosmo, casta ti panangtedmonto kencuana.
Ket sica laglagipemto a maysaca met nga adipen idi iti daga nga Egipto, ket ni Jehova a Diosmo sinubbotnaca; isu ti gapuna nga ibilinco kenca daytoy ita nga aldaw.
Ket castoy, no cunananto kenca, Diacto pumanaw nga umadayu kenca; ta ayatennaca ken dagiti cabbalaymo, gapu ta naimbag ti casasaadna kenca:
Iti casta ngarud mangalacanto iti maysa a culocol, ket isu ti pangtebbengmo iti lapayagna iti rikep, ket adipenmonto nga agnanayon
Ket casta met ti aramidemto iti adipenmo a babai.
Dicanto pagarupen a narigat kenca no palubosam nga agwayawaya a pumanaw kenca; ta iti mamindua a tangdan ti mangmanglo naiservina kenca iti innem a tawen: ket ni Jehova a Diosmo bendicionannacanto iti isu-amin nga aramidem.
Amin nga inauna a lallaki a mayanac dagiti arbanmo, ken pangenmo santificaremto ken Jehova a Diosmo: dicanto pagtrabajo ti inauna nga anac ti arbanmo, wenno pukisan ti inauna nga anac ti pangenmo.
Sidaemto dayta iti sango ni Jehova a Diosmo iti tinawentawen iti disso a ni Jehova pilienanto, sica ken dagiti cabbalaymo.
Ket no adda uray ania a pilawna, a cas ti pilay, wenno bulsec, wenno uray aniaman a pacapilawanna, dicanto idaton ken Jehova a Diosmo.
Sidaemto iti uneg dagiti ruanganmo: ti di nadalus ken ti nadalus mangandanto nga agpadpada, cas iti gacela, ken iti ugsa.
Isuna laeng a dicanto canen ti darana; ibucbucmonto a cas danum iti daga.
Ngilinem ti bulan nga Abib, ket salimetmetam ti pascua ken Jehova a Diosmo; ta iti bulan nga Abib ni Jehova a Diosmo impanawnaca sadi Egipto iti rabii.
Ket mangidatoncanto iti pascua ken Jehova a Diosmo ti aggapu iti pangen ken iti arban iti disso a ni Jehova piliennanto a pangitaenganna ti naganna.
Dicanto mangan iti tinapay a nalevaduraan; pito nga aldaw a manganto iti awan levadurana a tinapay nga isu ti tinapay ti panagladingit; ta sica nadaras ti pannacaipanawmo sadiay daga nga Egipto: tapno malagipmo ti aldaw a pannacaaonmo iti daga nga Egipto iti isu-amin nga al-aldaw ti panagbiagmo.
Ket awanto ti levadura a makita iti biangmo cadagiti pito nga aldaw iti isu-amin a beddengmo; wenno awanto ti uray ania a lasag ti idatonmo iti umuna nga aldaw iti sumipnget, a matda nga agpatnag agpapan iti bigat.
Dica mabalin ti agdaton iti pascua iti uray sadino nga uneg dagiti ruanganmo nga ni Jehova a Diosmo itedna kenca;
Ngem iti disso a ni Jehova a Diosmo piliennanto a pangitaengan iti naganna, idiay mabalinmonto ti mangaramid iti sacrificio a pascua iti sumipnget no lumnec ti init, iti tiempo ti ipapanawmo sadi Egipto.
Ket sica agtonocanto, ket canemto iti disso a ni Jehova a Diosmo piliennanto: ket agsublicanto iti bigat a mapan iti toltoldam.
Cadagiti innem nga aldaw mangancanto iti awan levadurana a tinapay: ket itinto maicapito nga aldaw isunto ti nadaeg a panaggigimong ken Jehova a Diosmo: sica dicanto agtrabajo iti dayta.
Pito a lawlawasna ti bilangemto a maipaay kenca: manipud ti aldaw a panangirugim a nangipacat iti rakem iti maapit, rugiamto ti agbilang iti pito a lawlawasna.
Ket ngilinemto ti fiesta dagiti lawlawasna ken Jehova a Diosmo, agraman iti maysa nga ipaaymo a sibubulos a nakem a daton dagiti imam, nga itedmonto cas catutopan ti pammendicion kenca ni Jehova a Diosmo:
Ket sica agragsaccanto iti sango ni Jehova a Diosmo, sica ken ti anacmo a lalaki, ken ti anacmo a babai, ken ti adipenmo a lalaki, ken ti adipenmo a babai, ken ti Levita nga adda iti uneg dagiti ruruanganmo, ken ti gangannaet, ken dagiti ul-ulila ken ti balo a babai, nga adda iti tengngam, iti disso a ni Jehova a Diosmo piliennanto a panginaedan iti naganna.
Ket laglagipemto a maysaca met idi nga adipen sadi Egipto: ket tungpalemto ken aramidem dagitoy a al-alagaden.
Sica ngilinemto ti fiesta dagiti tabernaculo pito nga aldaw, calpasan ti panagocconmo ti naggapu iti pagtaltagam, ken iti pagaracam.
Ket agragsaccanto iti fiestam, sica ken ti anacmo a lalaki, ken ti anacmo a babai, ken ti bag-enmo a lalaki, ken ti bag-enmo a babai, ken ti Levita, ken ti gangannaet, ken dagiti ul-ulila ken ti balo a babai, nga adda iti uneg dagiti ruruanganmo.
Pito nga aldaw a ngilinemto ti maysa a fiesta ni Jehova a Diosmo iti disso a ni Jehova piliennanto: ta ni Jehova a Diosmo bendicionannacanto iti isu-amin nga apitmo, ken isu-amin a pagbannogan dagiti imam, ket naragsaccanto iti isu-amin.
Dagiti amin a lallakim mamitlo iti macatawen nga agparangdanto ken Jehova a Diosmo iti disso a ni Jehova piliennanto: iti fiesta ti di-nalevaduraan a tinapay, ken iti fiesta dagiti lawlawasna, ken iti fiesta iti fiesta dagiti tabernaculo, ket didanto agparparang nga ima-ima iti sango ni Jehova:
Tunggal maysa a lalaki mangtedto cas cabaelanna iti catutopan ti bendicion nga inted kenca ni Jehova a Diosmo.
Oc-ocom ken pangpangolo mamangoncanto kenca cadagiti amin a ruruanganmo, a ni Jehova intedna kenca, cas mayannurot cadagiti caputotam; ket isuda ocomendanto ti umili iti nalinteg a panangocom.
Dicanto kilkilloen ti justicia: dicanto pagdudumaen dagiti tattao: dicanto met awaten ti panocsoc; ta ti pangsocsoc bulsekenna dagiti mata ti masirib, ket ballicugenna dagiti sasao dagiti nalinteg.
Ti laeng linteg ti surotemto tapno agbiagca ken agtawidca iti daga nga ni Jehova a Diosmo itedna kenca.
Dicanto mangimula iti agpaay kenca ti maysa nga Ashera nga uray ania a kita ti cayo iti sikigan ti altar ni Jehova a Diosmo, isu nga aramidemto nga maipaay kenca.
Dicanto met ibangonan ti biangmo iti maysa a monmon; a ni Jehova a Diosmo cagurana.
Dicanto mangipaay ken Jehova a Diosmo ti vaca wenno carnero nga adda pilawna, wenno uray ania a dakes; ta dayta ti macarimon ken Jehova a Diosmo.
No addanto matumpungan iti tengngam iti uneg iti uray ania cadagiti ruruanganmo nga ni Jehova a Diosmo itedna kenca, lalaki wenno babai, a mangaramid iti dakes iti sango ni Jehova a Diosmo, iti panagsalungasing iti tulagna,
Ket napan ket nagservi cadagiti sabali a didios, ket nagdaydayaw cadacuada, wenno iti init, wenno iti bulan, wenno iti uray ania a buyot ti langit, isu nga diac imbilin kenca;
Ket maibaga kenca, ken mangngegam, malutmotemto ngarud a naimbag; ket, adtoy, no pudno, ket nalawlawagan, a dayta a macarurud maaramid iti Israel.
Iti casta alaemto dayta a lalaki wenno dayta a babai, a nangaramid iti daytoy dakes a banag cadagiti ruruanganmo, agpada ti lalaki wenno ti babai; ket sica uburemto ida tapno matayda iti batbato.
Iti panagsao dagiti dua a macasacsi, wenno dagiti tallo a macasacsi, ti maicari a matay mapapatayto; iti panagsao ti maymaysa a sacsi saanto a mapapatay.
Ti ima dagiti macasacsi isunto ti umuna nga agdisso kencuana a mangpatay; santo ti ima ti dagup ti umili, Casta ti panangiccatmo iti dakes iti tengngam.
No rumsua a naricut unay kenca iti panangeddeng ti maysa a panggep iti nagtengngaan ti dara ken dara, iti nagtengngaan ti subang ken subang, ken iti nagtengngaan ti cabil ken cabil, a pagtandan ti susic iti uneg dagiti ruruanganmo; tumacdercanto ngarud, ket mapancanto iti disso a ni Jehova a Diosmo piliennanto;
Ket pumarangcanto cadagiti papadi a Levitas, ken iti ocom nga addanto cadagidiay nga al-aldaw: ket agintuudcanto; ket isuda ipamatmatdanto kenca ti maipato iti panangocom.
Ket aramidemto ti mayannurot iti naikeddeng nga ipamatmatdanto kenca, manipud iti disso a ni Jehova piliennanto; ket tungpalemto nga aramiden ti mayannurot iti amin nga isurodanto kenca:
Iti mayannurot iti linteg nga isurodanto kenca, ken mayannurot iti panangocom nga ibagadanto kenca, sica aramidemto; dicanto lumabsing iti naikeddeng nga isurodanto kenca iti macanawan wenno iti macatigid.
Ket ti tao nga agaramid a sicucuspag, a dina ipangpangag ti padi nga adda nga agannong iti sango ni Jehova a Diosmo, wenno iti ocom, dayta met laeng a tao matayto: ket sica iccatemto ti dakes iti Israel.
Ket amin a tattao dumngegdanto, ket agbutengdanto, ket didanto agaramiden a sicucuspag.
No macadanoncanto iti daga ni Jehova a Diosmo nga inted kenca, ket matagicuamto, ket agnaedcanto idiay, ket cunamto, Mamangonacto iti maysa nga ari a mangituray caniac, cas cadagiti amin a nasnacion nga adda iti licmutco:
Di bumurong a bangonemto nga ari nga agari kenca, ti piliento ni Jehova a Diosmo: maysa cadagiti cacabsatmo ti icabilmonto nga ari a mangituray kenca; di maipalubos a dutokem ti maysa a gangannaet a mangituray kenca, isu a saanmo a cabsat.
Isuna laeng a dinanto paaduen a maipaay kencuana met laeng dagiti cabcabayo, wenno panggep a pagsublien ti umili idiay Egipto, tapno mapaaduna coma dagiti cabcabayo; ta cas sinao ni Jehova cadacayo, Manipud ita dicayto masublianen dayta a dalan.
Isu dinanto met paaduen dagiti assawana, tapno ti pusona di coma sumiasi: dinanto met paaduen unay kencuana ti pirac ken ti balitoc.
Ket maaramidto, a no isu macapagtugaw iti trono ti pagarianna, mangsuratto iti maysa a libro a maipaay kencuana ti catucad daytoy a linteg nga adda iti sango dagiti papadi a Levitas:
Ket addanto laeng kencuana, ket basbasaennanto idiay iti isu-amin nga al-aldaw ti panagbiagna; tapno masursurona ti agbuteng ken Jehova a Diosna, tapno salimetmetanna ti dagup ti sasaoen daytoy a linteg ken dagitoy nga al-alagaden, tapno aramidenna ida;
Tapno di-mapatangsit ti pusona cadagiti cacabsatna, ken tapno di sumiasi iti bilin a mapan iti canawan, wenno iti catigid: tapno umatiddug dagiti al-aldawna iti pagarianna, isu ken dagiti annacna, iti tengnga ti Israel.
Dagiti bagi dagiti Levitas. 
Ti pudno a mammadto. 
Ti naulbod a mammadto.
Dagiti papadi a Levitas, nga amin met laeng a caputotan ni Levi, awanto ti bagida wenno didanto makipagtawid iti Israel: isuda canendanto dagiti datdaton a maaramid iti apuy, ken Jehova ken ti tawidna.
Ket isuda awanto ti tawidda cadagiti cacabsatda: ni Jehova ti tawidenda, cas sinaona cadacuada.
Ket daytoy isunto ti utang nga ited dagiti tattao, cadagiti papadi dagiti mangidaton iti sacrificio, vaca man wenno carnero, iteddanto iti padi ti abaga, ken dagiti dua a pingping, ken ti bitoca.
Dagiti umuna a bungbunga ti bukelmo, ti baro nga aracmo, ken ti lanam, ken ti umuna a dutdutdut ti carnerom, itedmonto kencuana.
Ta ni Jehova a Diosmo pinilina cadagiti amin a capcaputotam, nga agsaad tapno agannong iti nagan ni Jehova, isu ken dagiti annacna a lallaki iti agnanayon.
Ket no maysa a Levita aggapu iti maysa cadagiti ruruanganmo a pagnaedan, iti amin ti Israel ket umay a sicacalicagum ti cararuana iti disso a ni Jehova piliennanto;
Agannongto ngarud iti nagan ni Jehova a Diosna, cas aramiden amin a cacabsatna a Levitas nga agyan sadiay iti sango ni Jehova.
Isuda addanto maipada nga apagda a canen, sabali pay ti aggapu iti pacalacoan ti sigud a cucuana.
No macadanonca iti daga a ited ni Jehova a Diosmo kenca, dicanto sursuroen nga aramiden ti cas cadagiti kinarimon dagidiay a nasnacion.
Awanto ti masaracan kenca, uray maysa, nga agpalasat iti anacna a lalaki wenno iti anacna a babai iti apuy, a maysa a mangaramat iti panagpadpadles, a maysa a mammuyon, wenno maysa nga manangsalamangca, wenno managanito,
Wenno maysa a managilabeg, wenno mannakiuman cadagiti mangcuculam, wenno maysa nga asuang, wenno maysa nga adda carcaradingna.
Ta siasinoman a mangaramid cadagitoy isu ti macarimon ken Jehova: ket gapu cadagitoy a kinarimon, ni Jehova a Diosmo pagtalawenna ida iti sangoanam.
Sica napalungdocanto ken Jehova a Diosmo.
Cadagitoy a nasnacion a pasiaemto, umimdengda cadagiti mammuyon, ken dagiti agpadpadles; ngem iti maipapan kenca, ni Jehova a Diosmo saanna nga impalubos kenca tapno aramidem ti casta.
Ni Jehova a Diosmo mamangonto kenca iti maysa a mammadto nga aggapu iti nagtengngaam, cadagiti cacabsatmo, cas caniac; isu ti ipangagyonto;
Cas mayannurot iti amin a kinalicagumam ken Jehova a Diosmo idiay Horeb iti aldaw ti pannacagimgimong, a kinunam, Diac coma mangngeganen ti timec ni Jehova a Diosco, wenno diac coma makitan daytoy dackel nga apuy, tapno diac coma matay.
Ket ni Jehova kinunana caniac, Naimbag ti panangisaoda iti insawangda.
Mamangonacto cadacuada iti mammadto nga aggapu cadagiti cacabsatda, a cas kenca; ket icabilconto dagiti sasaoc iti ngiwatna, ket saoennanto cadacuada amin ti ibilinconto kencuana.
Ket maaramidto, nga ti siasinoman a dinto mangipangag cadagiti sasaoc a saoennanto iti naganco, isingirconto iti daydiay.
Ngem ti mammadto, a mangyebcasto iti sao a sicucuspag iti naganco, a diac imbilin kencuana a saoenna, wenno saoennanto iti nagan dagiti sabsabali a didios, dayta met la a mammadto matayto.
Ket no saoem iti pusom, Casano ti panangammominto iti sao a di-imbaga ni Jehova?
No ti mammadto agsao iti nagan ni Jehova, no ti banag saan a sumaruno, wenno di-maaramid dayta ti banag a ni Jehova saanna nga imbaga: ti mammadto sinaona dayta a sicucuspag, dicanto agbuteng kencuana.
Dagiti il-ili a pagcamangan. 
Linlinteg maipapan cadagiti duldulon ken pammanecnec.
No ni Jehova a Diosmo pusaynanto dagiti nasnacion a ti dagada ni Jehova a Diosmo itedna kenca, ket sumandica cadacuada, ket agnaedca cadagiti il-ilida ken iti balbalayda;
Mangilasincanto ti maipaay kenca iti tallo nga il-ili iti tengnga ti dagam a ited ni Jehova a Diosmo kenca a pagtagicuaam.
Isaganaamto ta bagim iti dalan, ket bingayemto dagiti pagbeddengan ti dagam a ni Jehova a Diosmo ipatawidna kenca iti tallo a paspaset, tapno ti tunggal maysa a macapapatay mabalinna ti agtaray sadiay.
Ket dagitoy ti casasaad ti macapapatay nga agcamangto idiay ket agbiag: ti mamapatay a dina nagayatan iti padana a tao, ket dina ginurgura iti nalabes nga al-aldaw;
Cas no maysa a tao mapan iti bakir a cacuyogna ti padana a tao nga agpucan iti cayo, ket ti imana inlayatna ti wasay tapano pucanenna ti cayo, ket ti wasay masucto iti putan, ket agdisso iti caduana, ket matay; isu cumamangto iti maysa cadagitoy nga il-ili ket agbiag,
Di la ket ta ti agibales iti dara camatenna ti nacapatay, no sipupudot pay laeng ti pusona, ket macamacamna, ta ti dalan atiddug, ket sugatenna iti macapatay: idinto a di maicari a matay, gapu ta dina met ginurgura cadagiti aldaw a nalabes.
Isu ti gapuna nga ibilinco kenca a cunac, Mangilasincanto iti tallo nga il-ili a maipaay kenca.
Ket no ni Jehova a Diosmo palawaenna ti beddengmo, cas insapatana cadagiti ammam, ken itedna kenca ti amin a daga nga incarina cadagiti ammam;
No salimetmetamto ti dagup daytoy a bilin, tapno aramidem, isu nga ibilinco kenca itoy nga aldaw, nga ayatem ni Jehova a Diosmo, ken magnaca a cancanayon iti daldalanna; inayonmonto pay ngarud a maipaay kenca ti tallo nga il-ili, sabali pay laeng dagitoy tallo;
Tapno ti dara nga awan basolna saan a maibucbuc iti tengnga ti dagam a ni Jehova a Diosmo itedna kenca a tawid, ket iti casta ti dara maiparabawto kenca.
Ngem no siasinoman a tao gumura iti padana a tao, ket sanebenna, ket tumacder a bumusor kencuana, ket sugatenna iti macappatay, isu a pacatayanna, ket daydiay cumamang iti maysa cadagitoy a ili;
Iti casta dagiti lallacay iti ilina agbaondanto ket paalada idiay, ket yawatda ti bagina iti ima ni agibales iti dara tapno matay.
Ti matam dinanto caasian, ngem iccatemto iti Israel ti dara nga awan basolna, tapno agbalincanto a naimbag.
Dicanto yalis ti dulon ti daga ti padam a tao, nga dagiti inauna incabilda iti tawidmo, nga tawidemto sadiay daga a ni Jehova a Diosmo itedna kenca a tagicuaem.
Ti maymaysa a sacsi dinto tumacder a mangidarum iti maysa a tao gapu iti uray ania a kinadakes, wenno aniaman a basol, iti uray ania a basol, a nacabiddutanna: iti panagsao ti dua a sacsi, wenno iti panagsao ti tallo a sacsi, ti pacapanecnecan ti maysa a panggep.
No ti maysa a naulbod a sacsi tumacder a mangimameg iti maysa a tao, tapno panecnecanna ti maibusor kencuana ti panagaramid ti dakes,
Dagitoy dua a tattao ngarud nga agringgor, agtacderdanto iti sango ni Jehova, iti saclang dagiti agannongto a papadi ken oc-ocom cadagitanto nga al-aldaw;
Ket dagiti oc-ocom agpalutpotdanto a nalaing: ket adtoy, no ti sacsi maysa a naulbod a sacsi, ket pinanecnecanna a sititiri ti macaidadanes iti cabsatna;
Aramidemto met ngarud kencuana, ti cas pinanunotna nga inaramid iti cabsatna: iti casta maiccatmonto ti dakes iti tengngam.
Ket dagiti mabati denggendanto ket agbutengdanto, ken panipudandan a didanto ar-aramidenen ti uray ania a casdiay a dakes iti tengngam.
Ket ti matam dinto mangngaasi; ti biag maisingirto iti biag, mata iti mata, ngipen iti ngipen, ima iti ima, saca iti saca.
No inca makigubat cadagiti cabusormo, ket makitam dagiti cabcabayo ken luglugan, ken maysa nga ili nga ad-adu ngem sica, dicanto agbuteng cadacuada; ta ni Jehova a Diosmo siaadda kenca, isu a nangaon kenca iti daga nga Egipto.
Ket castoyto, no dandanicayo makigubat, ti padi umasidegto, ket cunananto iti umili,
Ket saoennanto cadacuada, Denggem, O Israel, ita nga aldaw dandanicayo makigubat cadagiti cabusoryo: saan coma a cumapoy ti pusoyo; dicayo agbuteng, dicayo agpigerger, wenno makigtot cadacuada;
Ta ni Jehova a Diosyo isu ti cumuyog cadacayo, a Makibacal a catulongyo cadagiti cabusoryo tapno ispalennacayo.
Ket dagiti agtuturay saoendanto iti ili a cunada, Asino daydiay a tao a namangon iti baro a balay a dina insibbo
Mapan coma agsubli iti balayna, di la ket ta matay iti gubat, ket sabali a tao ti mangisibbo.
Ket asino ti tao a nagmula iti cauvasan a dina lac-amen ti bungana
Mapan coma agsubli iti balayna, di la ket ta matay iti gubat, ket sabali a tao ti aglac-am iti bungana.
Ket asino a lalaki ti makitulag iti asawaenna, ket dina pay la inasawa
Mapan coma agsubli iti balayna, di la ket ta matay iti gubat, ket sabali a lalaki ti mangasawa.
Ket dagiti agtuturay inayondanto manen a saoen iti umili, ket cunadanto, Asino a lalaki nga addaan buteng, ken nacapuy ti pusona
Mapan coma agsubli iti balayna, di la ket ta ti puso dagiti cacabsatna marunaw cas ti pusona.
Ket castoyto no dagiti agtuturay nagibusandanton ti panagsaoda iti umili, bangonendanto dagiti capcapitan dagiti buybuyot nga akin-una cadagiti tattao.
No macaadanica iti maysa nga ili tapno gubatem, iwarragawagmonto ti cappia kencuana.
Ket castoyto no isungbatna kenca ti cappia, ket luctannaca, maaramidto nga amin a tattao a masaracan idiay agbuisdanto kenca, ket agservidanto kenca.
Ket no dinto makicappia kenca, ngem makigubat kenca, lacubemto ngarud:
Ket no ni Jehova a Diosmo yawatnanto ita imam, dadaelemto amin a lallaki idiay iti tadem ti campilan:
Ngem dagiti babbai ken dagiti ubbing, ken dagiti an-animal, ken amin nga adda iti ili, uray amin a samsam, kencuana alicumcumento a samsammo; ket canemto ti nasamsam cadagiti cabusormo, a ni Jehova a Diosmo intedna kenca.
Castoy ti aramidemto cadagiti amin nga il-ili nga adda iti adayu unay kenca, a saan a canayon dagiti il-ili dagitoy a nasnacion.
Ngem cadagiti il-ili dagitoy a tattao a ni Jehova a Diosmo intedna kenca a tawid, awanto ti biagem nga uray ania nga umanges:
Ngem talipupusemto a dadaelen ida: ti Heteo, ken ti Amorreo, ti Cananeo, ken ti Perezeo, ken ti Heveo, ken ti Jebuseo; cas ni Jehova a Diosmo imbilinna kenca;
Tapno didacayo isuro a tumulad cadagiti kinarimonda, isu nga inaramidda cadagiti didiosda; iti casta macabasolcayto iti maicaniwas ken Jehova a Diosyo.
No lacubemto ti maysa nga ili iti mabayag nga al-aldaw iti pannakigubatmo kencuana tapno maalam, dicanto dadaelen iti wasay dagiti caycayona ta mabalinmo a pagbiag dagita, ket dicanto pucpucanen ida, ta tao aya ti cayo iti talon tapno lacubem coma?
Dagiti laeng caycayo, nga ammom a saanda a caycayo a taraon, ti dadaelemto ken pucanem; ket bangonemto a sarikedked a maibusor iti ili a makigubat kenca inggana iti di-maparmec.
No masaracan ti maysa a napatay ti daga nga ited kenca ni Jehova a Diosmo, a tagicuaen, a naiwalang iti daga, ket di am-ammo ti nangcabil kencuana;
Dagiti ngarud lallacayyo ken dagiti oc-ocomyo rumuardanto, ket rucodendanto agingga cadagiti il-ili a nailawlaw kencuana dayta a natay:
Ket maaramidto a ti ili a caasitgan iti natay a tao, dagiti met lallacay ti daydiay nga ili mangaladanto iti maysa a vaca a di pay pinagbannog, ken di pay nasangolan a nagguyod;
Ket dagiti lallacay iti dayta nga ili isalogdanto dayta a vaca iti maysa a lobong nga adda danumna nga agay-ayus, a di naarado wenno di namulaan, ket bungtolendanto ti lengnges ti vaca sadiay a lobong.
Ket dagiti papadi nga annac a lallaki ni Levi umaydanto umasideg; ta isuda ti pinili ni Jehova a Diosmo nga agannong kencuana, ken mamendicion iti nagan ni Jehova; ket iti mayannurot iti saoda isu ti maikeddengto iti amin a susic ken iti amin a panangcabil.
Ket amin a lallacay iti dayta nga ili, nga isuda ti caasitgan iti natay a tao, buggoandanto dagiti im-imada iti rabaw ti vaca a binungtolda ti lengngesna idiay a lobong;
Ket isuda sumungbatdanto ket cunada, Dagiti im-imami saanda nga imbuyat daytoy a dara castamet a saan a nakita dagiti matami.
Pacawanem, O Jehova, ti ilim nga Israel a sinubbotmo, ket dica ipalubos nga agbati iti tengnga ti ilim nga Israel ti dara nga awan basolna
Ket ti dara mapacawanto cadacuada.
Iti casta iccatemto ti dara nga awan basolna iti tengngam no aramidemto ti nalinteg cadagiti mata ni Jehova.
No inca makigubat cadagiti cabusormo, ket ni Jehova a Diosmo yawatna ida cadagita im-imam ket alaem ida a nacayawan,
Ket makitam cadagiti nacayawan ti maysa a napintas a babai, ket adda panagrayom kencuana, ket alaem coma nga asawaen;
Alaemto iti balaymo ngarud; ket isu kiskisannanto ti olona, ket agicucunto;
Ket ucsobennanto ti cawes ti pannacacayawna ket mabatinto iti balaymo, ket sangitannanto ni amana ken inana iti apagtutop a macabulan: ket iti calpasanna dumennacanto kencuana, ket sicanto ti asawana, ket isunto ti asawam.
Ket maaramidto, a no awan ti pacaay-ayoam kencuana, palubosamto ngarud a mapan iti cayatna; ngem dicanto ilaclaco a pabayadan iti pirac nga uray ania a panggep, dicanto aramiden a cas maysa a bag-en, gapu ta pinaldaangmo.
No ti maysa a lalaki adda dua nga assawana, ti maysa dungdungngoenna, ket ti maicadua gurguraenna, ket mangipasngayda kencuana cadagiti annac, madungdungngo man ken magurgura; ket no ti inauna a nayanac a lalaki isu ti anac ni magurgura;
Maaramidto ngarud nga iti aldaw a panagpatawidna cadagiti annacna a lallaki iti cucuana, dina pagin-inaunaen ti anac ni madungdungngo, ngem iti anac ni magurgura, nga isu ti inauna nga anac:
Ngem ammoennanto nga inauna nga anac, ti anac ni magurgura, iti panangitedna kencuana ti mamindua a bingay cadagiti amin nga adda kencuana; ta isu ti damo ti pigsana; calintegan ti kina-inauna nga anac a lalaki cucuana.
No ti maysa a lalaki adda anacna a lalaki a nasungit ken nasalungasing, a dina cayat ti agtungpal iti timec ni amana wenno iti timec ni inana, ket nupay dusaenda dinanto la ipangag ida:
Iti casta ni amana ken ni inana tengngelendanto, ket ipandanto cadagiti lallacay ti ili, ken iti ruangan ti dissona;
Ket cunadanto cadagiti lallacay ti ciudadna, Daytoy anacmi a lalaki nasungit ken nasalungasing, dina cayat ti agtungpal iti timecmi; isu nabuclis ken managbarbartec.
Amin dagiti lallaki ti ilina uburendanto tapno matay cadagiti batbato: casta ti panangiccatto iti dakes iti tengngayo; ket amin nga Israel dumngegto ket agbutengto.
Ti bagina dinto mabati, nga agpatpatnag iti cayo, ngem itabonmonto a di-agcurang iti daydiay met laeng nga aldaw; ta daydiay a nabitay isu ti inlunod ti Dios; tapno dica mulitan ti dagam a ni Jehova a Diosmo intedna kenca a tawiden.
Nadumaduma a linlinteg.
No makitam a maitawataw ti vaca wenno carnero ni cabsatmo, dicanto aglemmeng cadacuada; di-agcurang nga ipulangmonto ida ken cabsatmo.
Ket no ni cabsatmo saan nga asideg kenca, wenno dica am-ammo, yaponmonto ngarud iti balaymo, ket agyanto kenca inggana ti di-sapulen ni cabsatmo, ket isublimto kencuana.
Ket casta ti aramidemto iti asnona; ken casta ti aramidento iti cawesna; ken kasta ti aramidem iti amin a cucua a napucaw ni cabsatmo, isu a napucawna, ket sica ti nacasarac: di-maipalubos nga aglemmengca.
No makitam ti asno wenno vaca ti cabsatmo a naitublac iti dalan, dicanto aglemmeng cadacuada; dinto agcurang a tulongam a mangbangon cadacuada.
Ti maysa a babai dinanto mabalin nga aruaten ti maipaay iti lalaki, wenno ti maysa a lalaki icapetna ti pagan-anay ti maysa a babai; ta ti siasinoman a mangaramid cadagitoy isu ti maysa a kinarimon ken Jehova a Diosmo.
No maaramid nga addanto iti sangom iti dalan ti maysa nga umoc ti tumatayab, iti cayo wenno iti daga, agraman ur-urbon wenno it-itlog, ken ti ina a mangsalsalucob cadagiti ur-urbon wenno it-itlog, dicanto al-alaen ti ina a mairaman ti urbon:
Palubusamto a di-agcurang ti ina, ngem it urbon mabalinmonto nga alaen, tapno naimbagca, ken tapno manayon dagiti al-aldawmo.
No mamangoncanto iti baro a balay, mangaramidcanto ngarud iti maysa a barandillas iti pagatepan tapno dica yeg ti dara iti balaymo, no matnag idiay ti uray ania a tao.
Dicanto mulaan ti cauvasan iti dua a cakita a bin-i, di la ket ta ti dagup ti bunga mapucaw, uray ti bukel nga immulam ken ti apit ti cauvasan.
Dicanto pagarado ti vaca ken asno nga aggiddan.
Dicanto aruaten ti maysa a lupot a nagtipon ti de lana ken lienzo nga aggiddan.
Mangaramidcanto iti parparaypay cadagiti uppat nga igid ti cawcawesmo a pangarpawmo ita bagim.
No maysa a lalaki mangasawa, ket dumenna kencuana, sana guraen,
Ket ipabasolna kencuana ti nacababain ket ipagaladna kencuana ti maysa a dakes a nagan, ket cunana, Inasawac daytoy a babai, ket idi a dimmennaac kencuana, diac natumpungan kencuana ti pacailasinan ti kinavirgen;
Ti ama ngarud ti balasang ken ti inana alaendanto ket idatagda dagiti pacailasinan ti kinavirgen ti balasang cadagiti lallacay ti ili iti ruangan;
Ket ti ama ti balasang cunananto cadagiti lallacay, Intedco ti anacco a babai itoy a lalaki nga asawaenna, sa ket gimmura kencuana;
Ket adtoy, isu impabasolna ti nacababain kencuana, a cunana, Diac natumpungan iti anacmo dagiti tanda ti kinavirgen; ket nupay casta dagitoy dagiti tanda ti kinavirgen ti anacco
Ket isuda yaplagdanto ti pagan-anay iti sango dagiti lallacay ti ili.
Ket dagiti lallacay ti ili alaendanto ti lalaki, ket dusaendanto;
Ket pagbayadendanto a dusana iti sangagasut a siclo ti pirac, ket iteddanto dagita iti ama ti balasang, gapu ta inwarana ti dakes a nagan a maicaniwas iti maysa a virgen ti Israel: ket ti babai isunto ti asawana; isu dina mabalin a papanawen iti isu-amin nga al-aldawna.
Ngem no daytoy pudnonto a dagiti pagilasinan ti kinavirgen saan a natumpungan iti balasang:
Isuda, ngarud iruardanto ti balasang a mapan iti ruangan ti balay ni amana, ket uburendanto tapno matay cadagiti batbato, gapu ta nagaramid iti naalas iti Israel ta nagbalangcantis iti balay ni amana: casta ti panangiccatmonto ti dakes iti tengngam.
No ti maysa a lalaki matumpungan a makicaidda iti maysa a babai nga addaan iti asawa iti casta isuda a dua mataydanto nga agpadpada, ti lalaki a nakicaidda iti babai, ken ti babai: casta ti panangiccatmonto ti dakes iti Israel.
No adda maysa a balasang a virgen a nakitulag nga asawaen ti maysa a lalaki, ket ti maysa a lalaki masaracanna iti ili ket caiddana;
Iruaryonto ngarud ida a dua iti ruangan daydiay nga ili, ket dacayo uburenyonto ida, tapno matayda cadagiti batbato: ti balasang gapu ta di nagpuccaw, idinto nga adda iti uneg ti ili; ket ti lalaki gapu ta dinadaelna ti dayaw ti asawa ti padana a tao; casta ti panangiccatmonto ti dakes iti tengngam.
Ngem no ti lalaki masaracanna iti away iti balasang a nakitulag a makiasawa, ket ti lalaki pilitenna ket caiddaenna; no casta ti lalaki laeng a nakicaidda kencuana ti matayto.
Ngem iti babai awanto ti aramidem; awan iti babai ti basol a maicari iti natay: ta cas la no ti lalaki tumacder a bumusor iti padana a tao, ket patayenna daytoy, casta a panggep dayta;
Ta isu ti nacasarac kencuana iti away; ti nakitulag a balasang a makiasawa nagpuccaw, ket awan la ti nangispal kencuana.
No ti maysa a lalaki masaracanna ti maysa a balasang a virgen, a saan nakitulag a makiasawa, ket tengngelenna ket caiddana, sa ket masucalan ida;
No casta ti lalaki a nakicaidda kencuana mangtedto ken ama ni balasang iti limapulo a siclo ti pirac, ket isunto ti asawana, gapu ta tinulawanna; dinanto mabalin nga isina iti isu-amin nga al-aldawna.
Ti maysa a lalaki dinanto alaen ti asawa ni amana, ket dinanto lucaisan ti cawes ni amana.
Tattao a rebbengda ti malacsid iti gimong. 
Ti nadunor iti bukelbukel, wenno ti naputdan ti bagi nga ibainna, dinto sumrec iti gimong ni Jehova.
Ti sapsing dinto sumrec iti gimong ni Jehova; uray pay agpapan iti maicasangapulo a caputotanna, awanto ti sumrec iti gimong ni Jehova.
Ti maysa nga Ammonita, wenno maysa a Moabita saanto a sumrec iti gimong ni Jehova: uray pay iti maicasangapulo a caputotan, awanto cadagiti cadaraanda ti sumrecto iti gimong ni Jehova iti agnanayon.
Gapu ta didacayo la insabatan iti tinapay ken danum iti dalan idi naggapucayo sadi Egipto: ken gapu ta isuda tinangdananda iti maibusor kenca ni Balaam nga anac ni Beor, nanipud Petor ti Mesopotamia, tapno mangilunod kenca.
Nupay casta ni Jehova a Diosmo dina impangag ni Balaam, no di ket ni Jehova a Diosmo pinagbalinna ti lunod a bendicion kenca, ta ni Jehova a Diosmo inayatnaca.
Dicanto sapulen ti talnada wenno irarang-ayda iti bayat ti aldawmo iti agnanayon.
Dicanto cagura ti maysa nga Edomita; ta isu cabsatmo: dicanto cagura ti maysa a taga Egipto, gapu ta nagnaedca iti dagana.
Dagiti annac ti maicatlo a caputotan a nayanac cadacuada sumrecto iti gimong ni Jehova.
No inca iti pagbabacalan a makirupac cadagiti cabusormo, aluadamto ngarud ta bagim iti amin a dakes nga aramid.
No addanto kenca ti uray asinoman a tao, a saan a nadalus a maipuon iti napasamac kencuana iti rabii, pumanawto ngarud iti pacarso, dinto um-umay iti uneg ti pagpacarsoan:
Ngem maaramidto a no mumalem digosennanto ti bagina iti danum; ket no lumnec ti init, umayto iti uneg ti pacarso.
Addanto met maysa a dissom iti ruar ti pacarso a pagiblengamto:
Ket addanto kenca ti maysa a soplad cadagiti igammo; ket maaramidto a no agtutugawca iti ruar, daydiayto ti pagcalim, ket tallicudamto ken gaburamto ti iblengmo:
Ta ni Jehova a Diosmo magna iti tengnga ti pacarsom, tapno ispalennaca, ket yawatna dagiti cabusormo iti saclangmo: isu ti gapuna a ti pagpacarsoam nasantoanto, tapno dina coma makita ti di-nadalus kenca, ket tallicudannaca.
Dicanto yawat ken apona ti maysa nga adipen a nagtalaw ken apona, nga umamang kenca;
Isu makipagnaedto kenca iti tengngam iti disso a piliennanto iti uneg ti maysa cadagiti ruruanganmo, a pagayatanna a nangnangrona: dicanto parparigaten.
Awanto ti agbalangcantis cadagiti annac a babbai ti Israel, wenno awanto ti manangubet cadagiti annac a lallaki ti Israel.
Dicanto mangyeg ti tangdan ti maysa a balangcantis wenno tangdan ti maysa nga aso iti balay ni Jehova a Diosmo, a maipaay a cari: ta dagitoy a dua isuda ti kinarimon ken Jehova a Diosmo.
Dicanto agpautang iti maanacan iti cabsatmo; ti anac ti pirac, ti anac ti taraon ti anac ti uray ania a maipautang a maanacan:
Iti gangannaet maipalubos nga agpautangca iti maanacan; ngem iti cabsatmo dicanto agpautang iti maanacan, tapno ni Jehova a Diosmo bendicionannaca iti isu-amin a pangaramatam iti imam iti daga a sercam tapno tagicuaem.
No agcarica iti maysa a cari ken Jehova a Diosmo, dicanto gabgabayen a bayadan: ta ni Jehova a Diosmo dinto bumurong a singirenna kenca: ket dayta pacabasolamto.
Ngem no mateppelam ti agcari, saanmonto a pacabasolan.
Ti rumuarto cadagita bibigmo tungpalemto, ket aramidem; cas incarim ken Jehova a Diosmo, a daton ti sibubulos a nakem, nga incarim babaen ti ngiwatmo.
No sumreccanto iti inuvasan ti padam a tao, mabalinmo laeng ti mangan cadagiti uvas nga agpennecca iti pagayatam; ngem dicanto mangicabil iti cuributmo.
No sumrecca iti yan ti mulmula ti padam a tao, mabalinmo laeng ti rumurus iti dawa ita imam; ngem dicanto ipacat ti rakem iti mulmula ti padam a tao.
No ti maysa a lalaki mangala iti maysa a babai ket asawaenna, maaramidto ngarud a no ti babai dina masaracan ti parabur cadagiti mata ni lalaki, gapu ta ti lalaki nasaracanna kencuana ti maysa nga aramid a di-tumutop, isuratannanto ti pacdaar ti panagsina ket ipaiggennanto iti imana, ket papanawennanto iti balayna.
Ket no ti babai napapanaw iti balay ni lalaki, mabalinna ti mapan makiasawa iti sabali a lalaki.
Ket no ti naudi a nangasawa gumura kencuana, ket isuratanna ti pacdaar ti panagsina, ket ipaiggenna iti imana, ket papanawenna iti balayna; wenno no ti naudi a nangasawa matay, isu a nangala kencuana tapno asawaenna;
Daydi immuna nga asawana isu a namapanaw kencuana, dina mabalin a sublian nga alaen, tapno asawaenna, calpasan ti pannacamulitna; ta dayta ti kinarimon iti sango ni Jehova; ket dicanto pagbasolen ti daga nga ni Jehova a Diosmo itdena kenca a tawiden.
No ti maysa a lalaki caas-asawa na dinto mapan agsoldado, castamet a saanto a maican iti annongen nga uray ania: agwayawayanto iti balay iti maysa a tawen ket ragragsakennanto ti asawana nga innalana.
Awanto ti tao a mangala a salda iti gilingan, wenno iti akinngato a bato ti gilingan: ta isu alaenna a salda ti pagbiag ti maysa a tao.
No ti maysa a tao masalamaan nga agtacaw iti siasino cadagiti cacabsatna nga annac ti Israel ket aramidenna a cas maysa nga adipen, wenno ilacona: dayta a nagtacaw matayto ngarud: casta ti panangiccatmonto ti dakes iti tengngam.
Annadam no adda sakit a cucutel nga agawaan a tungpalen ken aramiden ti mayannurot iti isu-amin nga isuro cadacayo dagiti papadi a Levitas: ti cas imbilinco cadacuada, isu ti tungpalenyonto nga aramiden.
Laglagipenyo ti inaramid ni Jehova a Diosmo ken Miriam iti dalan idi a naggapucayo sadi Egipto.
No ipabolodmo iti padam a tao ti uray ania nga ipautang, dicanto sumrec iti balayna a mangala iti isaldana.
Agyancanto iti ruar, ket ti tao a pautangam yegnanto iti ruar ti maisalda kenca.
Ket no isu napanglaw a tao, dicanto maturog a siaadda kenca ti insaldana;
Di agcurang nga isublimto kencuana ti insaldana no lumnec ti init, tapno maiturogna ti cawesna, ket bendicionannaca: ket daytoy isunto ti kinalinteg kenca iti sango ni Jehova a Diosmo.
Dicanto parigaten ti maysa a mangmangged, nga napanglaw ken macasapol, uray cadagiti cacabsatmo, wenno cadagiti gangannaet nga adda iti dagam nga uneg dagiti ruruanganmo:
Iti aldawna itedmonto ti tangdanna, a dinto malnecan ti init; (ta isu napanglaw, ket isadagna ti pusona iti dayta); di la ket ta umawag ken Jehova iti maicaniwas kenca, ket maysanto a basol kenca.
Dagiti amma didanto mapapatay gapu cadagiti annac, wenno dagiti annac didanto mapapatay gapu cadagiti amma: tunggal tao mapapatayto gapu iti basolna met laeng.
Dicanto pakilloen ti calintegan a carbengan ti gangannaet, wenno iti ulila, wenno awaten a saldaen ti pagan-anay ti balo a babai;
Ngem laglagipemto a maysaca idi nga adipen idiay Egipto ket ni Jehova a Diosmo sinubbotnaca sadiay: isu ti gapuna nga ibilinco kenca nga aramidem daytoy a banag.
Intono aniem ti apitmo iti talonmo, ket nalipatam ti maysa a bettec iti talonmo, dicanto sublian nga alaen: daytoy maipaayto iti gangannaet, iti ulila, ken iti balo a babai; tapno ni Jehova a Diosmo bendicionannaca iti amin nga aramid dagiti imam.
Intono aprasem ti cayom nga oliva dicanto sublien a pendaen dagiti sangsanga: maipaayto iti gangannaet, iti ulila ken iti balo a babai.
Intono burasem dagiti uvas iti cauvasam, dicanto adasen: bagiento ti gangannaet, ti ulila, ken ti balo a babai.
Ket laglagipemto a maysaca nga adipen idi iti daga nga Egipto: isu ti gapuna nga ibilinco kenca nga aramidem daytoy a banag.
No addanto susic cadagiti tattao, ket umamangda iti pangocoman, ket dagiti oc-ocom ocomenda ida; panecnecandanto ngarud ti nalinteg, ket dusaendanto ti dakes;
Ket maaramidto a no ti dakes a tao maicari a mabaot, ti ocom paipasagnanto ket pabaotnanto a bilangen iti sangona, cas mayannatup iti kinadakesna.
Uppat a pulo a saplit mabalinna nga ited kencuana, dinanto surocan: di la ket ta no malabsannanto, ket baotenna iti ad-adu ngem dagitoy iti adu a saplit, iti casta maibilang ti cabsatmo a nacas-ang kenca.
Dicanto bosbosalan ti vaca no agiric iti naapit.
No agcacanaed dagiti agcacabsat a lallaki, ket matay ti maysa cadacuada, ket awan ti anacna a lalaki, ti asawa ti natay saanto a makiasawa iti familia a sabali: ti cabsat ni asawana sumrecto kencuana, ket alaennanto nga asawa, ket aramidennanto kencuana ti annong ti maysa a cabsat ti asawa a lalaki.
Ket maaramidto a ti inauna a lalaki nga ipasngayna, sumononto iti nagan daydi cabsatna a natay, tapno di mapucaw ti naganna iti Israel.
No ti lalaki dina cayat nga alaen ti asawa daydi cabsatna, ti asawa daydi cabsatna ngarud dumanonto iti ruangan cadagiti lallacay ket cunananto, Ti cabsat ni asawac paglisianna a bangonen a maipaay ken cabsatna ti maysa a nagan iti Israel; dina cayat nga aramiden caniac ti annong ti maysa a cabsat ti asawa a lalaki.
Iti casta dagiti lallacay ti ilina ayabandanto ti lalaki, ket casaodanto: ket no isu tumacder, ket cunana, Diac cayat nga alaen ti babai;
Iti casta ti asawa daydi cabsatna umayto kencuana iti sango dagiti lallacay ket suctoennanto ti sapatos iti saca ni cayongna, ket tupraanna iti rupana; ket ti babai sumungbatto ket cunananto, Casta ti maaramidto iti lalaki a dina bangonen ti balay ti cabsatna.
Ket iti Israel, maigaladto a naganna, Ti balay ni naucsot ti sapatosna.
No dagiti lallaki agcacabilda, ket ti asawa ti maysa umasideg a mangicanawa ken asawana iti ima ti mangcabil kencuana, ket igammatna ti imana, ket punggusenna ti bagi nga ibainna;
Putdemto ngarud ti ima ti babai, ti matam dinanto caasian.
Awanto iti suputmo ti agduduma a titimbengan, maysa a dackel ken maysa a bassit.
Awanto iti balaymo ti agduduma a sucatan, maysa a dackel ken maysa a bassit.
Maysa nga apagtutop ken nalinteg a timbengan ti addanto kenca; maysa nga apagtutop ken nalinteg a sucatan ti addanto kenca; tapno dagiti al-aldawmo atiddugda iti daga a ni Jehova a Diosmo itedna kenca.
Ta amin dagiti agaramid iti cacasta, amin met laeng nga agaramid iti nakillo, macarimonda ken Jehova a Diosmo.
Laglagipem ti inaramid kenca ti Amalec iti dalan idi naggapucayo sadi Egipto;
No casano ti isasabatna kenca iti dalan, ken pinangsugatna iti udim, amin dagiti nacapuy idi iti licudam, idi a napacsuyan ken sibabannogca; ket isu saan a nagbuteng iti Dios.
Isu ti gapuna a maaramidto, a no ni Jehova a Diosmo maitedna kenca ti inana cadagiti amin a cabusormo nga aglawlaw, iti daga a ni Jehova a Diosmo itedna kenca a tawid a pagtagicuaam, punasemto ti pacalaglagipan ti Amalec iti babaen ti langit; saanmonto a liplipatan.
Ket maaramidto a no macastrecca iti daga a ni Jehova a Diosmo itedna kenca a maysa a tawid ken pagtagicuaam, ket agnaedcanto sadiay.
Mangalacanto iti umuna cadagiti amin a bunga ti daga nga igapumto iti dagam a ni Jehova a Diosmo itedna kenca; ket icabilmonto iti labba, ket incanto iti disso a ni Jehova a Diosmo piliennanto, tapno itaengna sadiay ti naganna.
Dumanoncanto iti yan ti padi nga addanto cadagidiay nga al-aldaw, ket cunamto kencuana, Ipudnoc itoy nga aldaw ken Jehova a Diosmo, a nacaumayac iti daga a ni Jehova insapatana cadagiti ammatayo nga ited cadatayo.
Ket ti padi awatennanto ti labba iti imam, ket idissonanto iti sango ti altar ni Jehova a Diosmo.
Ket sumungbatcanto, ket cunamto iti sango ni Jehova a Diosmo, Maysa a taga Siria a nganngani matay isu idi ni amac; ket simmalog a napan iti Egipto, ket nagnaed idiay, bassit iti bilang; ket nagbalin a maysa a nacion sadiay, dackel, mannacabalin ken adu a tattao.
Ket dagiti taga Egipto inaramidda cadatayo ti dakes, ket pinarigatdatayo, ket incabilda cadatayo ti nabantot a pannacaadipen:
Ket immawagtayo ken Jehova a Dios dagiti ammatayo, ket ni Jehova dinengngegna ti timectayo, ket nakitana ti leddaangtayo, ken panagbannogtayo, ken pannacaparigattayo;
Ket iti maysa nga ima a mannacabalin ken tackiag a sinuunnat, ken dackel a nacakigkigtot, ken dagiti pagilaslasinan, ken dagiti nacascasdaaw ti pinangaon ni Jehova cadatayo sadi Egipto;
Ket inyegnatayo ditoy a lugar, ket intedna cadatayo daytoy a daga, a maysa a daga nga agayus ti gatas ken diro.
Ket ita, adtoy, inyegco ti umuna a bunga ti daga a sica, O Jehova, intedmo caniac. Ket sica idissomto iti sango ni Jehova a Diosmo, ket agdaydayawca iti sango ni Jehova a Diosmo:
Ket sica agragsaccanto iti isu-amin nga imbag a ni Jehova a Diosmo intedna kenca, ken iti balaymo, sica ken ti Levita, ken ti gangannaet nga adda iti tengngam.
No maungpotmo nga ilasin ti amin nga apagcapullo ti apit iti maicatlo a tawen, isu a tawen ti panamagcapullo, itedmonto ngarud iti Levita, iti gangannaet, iti ulila ken iti balo a babai, tapno manganda iti uneg dagiti ruruanganmo, ket agpennecda.
Ket sica cunamto ken Jehova a Diosmo. Ingapuc idiay balayco dagiti banbanag a napasanto, ket intedco met ida iti Levita, ken iti gangannaet, ken iti ulila ken iti balo a babai, cas mayannurot iti amin a bilinmo, isu nga imbilinmo caniac: diac sinalungasing iti uray ania cadagiti bilbilinmo, diac met nalipatan ida:
Saanac a nangan iti dayta bayat ti panagpanesco, diac met nangiccat iti dayta sidadakes, wenno nangtedac iti dayta a maipaay iti natay: impangagco ti timec ni Jehova a Diosco; inaramidco ti mayannurot iti amin nga imbilinmo caniac.
Tumannawagca manipud iti naedmo a nasantoan, manipud sadi langit, ket bendicionam ti ilim nga Israel, ken ti daga nga intedmo cadacami, cas insapatam cadagiti ammami, maysa a daga nga agay-ayus ti gatas ken diro.
Itoy nga aldaw ni Jehova a Diosmo ibilinna kenca tapno aramidem dagitoy nga alagaden ken linlinteg: salimetmetamto ngarud ket aramidemto ida iti isu-amin a pusom, ken iti isu-amin a cararuam.
Sica pinanecnecan ni Jehova itoy nga aldaw nga isu ti Diosmo, ken magnacanto cadagiti dalanna, ken salimetmetamto dagiti al-alagadenna, ken dagiti bilbilinna ken dagiti linlintegna, ken ipangagmonto ti timecna:
Ket ni Jehova pinanecnecannaca itoy nga aldaw a maysa nga ili a cucuana a naisingayan, cas incarina kenca, ken tapno salimetmetam amin a bilbilinna;
Ken tapno aramidennaca a naipadpaduma cadagiti isu-amin a nacion nga inaramidna, iti dayaw, iti nagan, ken iti tan-oc; ken tapno maysaca a nasantoan nga ili ken Jehova a Diosmo, cas sinaona.
Ket ni Moises ken dagiti lallacay ti Israel imbilinda iti ili a kinunada, Salimetmetanyo amin a bilin nga ibilinco cadacayo itoy nga aldaw.
Ket maaramidto nga iti aldaw a ilalasatyo iti Jordan agingga iti daga a ni Jehova a Diosmo itedna kenca, ipatacdermonto a maipaay kenca iti dadackel a batbato, ket paletadaamto iti masa;
Ket isuratmonto iti rabawda ti dagup dagiti sasao daytoy a linteg no macalasatca: tapno macastrecca iti daga a ni Jehova a Diosmo itedna kenca, daga nga agay-ayus iti gatas ken diro, cas incari kenca ni Jehova a Dios dagiti ammam.
Ket maaramidto a no macalasatcayo iti Jordan mamangoncayto cadagidiay a batbato nga ibilinco cadacayo itoy nga aldaw, idiay bantay Ebal, ket paletadaamto ida iti masa.
Ket idiay mamangoncanto iti maysa nga altar ken Jehova a Diosmo, maysa nga altar a batbato; dicanto parabaw ti alicamen a landoc cadacuada.
Bangonemto ti altar ni Jehova a Diosmo cadagiti batbato a saan a natagaan; ket iti rabawna mangipaaycanto cadagiti datdaton a mapuuran ken Jehova a Diosmo.
Ket mangidatagcanto cadagiti datdaton ti cappia, ket mangancanto idiay; ket agrag-ocanto iti sango ni Jehova a Diosmo.
Ket isuratmonto iti nalawag unay iti rabaw dagiti batbato dagiti amin a sasao daytoy a linteg.
Ket ni Moises ken dagiti papadi a Levitas sinaoda iti dagup ti Israel, a kinunada, Agulimeccayo, ket imdenganyo, O Israel: Itoy nga aldaw nagbalincan nga ili ni Jehova a Diosmo.
Iti casta agtulnogcanto iti timec ni Jehova a Diosmo, ken tungpalenyonto dagiti bilbilinna ken linlintegna nga ibilinco kenca iti daytoy nga aldaw.
Ket ni Moises imbagana iti umili iti dayta met la nga aldaw, a kinunana,
Dagitoy ti agyanto iti rabaw ti bantay Gerizim, tapno bendicionanda ti umili, apaman a macalasatcayo iti Jordan: da Simeon ken Levi, Juda, Isacar, Jose, ken Benjamin.
Ket dagitoy ti agyanto iti rabaw ti bantay Ebal tapno mangilunod; da Ruben, Gad, ken Aser, Zabulon, Dan, ken Neftali.
Ket dagiti Levitas sumungbatdanto, ket cunadanto cadagiti amin a tattao ti Israel iti natbag a timec,
Mailunod ti tao nga agaramid ti ladawan a kinitikitan wenno sinocog, a maysa a macarimon ken Jehova, a gapuanan dagiti ima ti agar-aramid, ket pagtacderenna iti nalmeng
Ket amin a tattao sumungbatdanto ket cunadanto, Sapay coma.
Mailunod ti di-mangipateg iti amana ken inana
Ket amin a tattao cunadanto, Sapay coma.
Mailunod ti mangyalis iti dulon ti daga ti padana a tao
Ket amin a tattao cunadanto, Sapay coma.
Mailunod ti mangyaw-awan iti bulsec iti dalan
Ket amin a tattao cunadanto, Sapay coma.
Mailunod ti mangipakillo iti calintegan ti gangannaet, ti ulila, ken ti balo a babai
Ket amin a tattao cunadanto, Sapay coma.
Mailunod ti makicaidda iti asawa ni amana, gapu ta linucaisanna ti cawes ni amana
Ket amin a tattao cunadanto, Sapay coma.
Mailunod ti makicaidda iti uray ania a kita ti animal
Ket amin a tattao cunadanto, Sapay coma.
Mailunod ti makicaidda iti cabsatna a babai, nga anac ni amana, wenno anac ni inana
Ket amin a tattao cunadanto, Sapay coma.
Mailunod ti makicaidda iti catuganganna a babai
Ket ti amin a tattao cunadanto, Sapay coma.
Mailunod ti manglipot iti padana a tao
Ket amin a tattao cunadanto, Sapay coma.
Mailunod ti umawat iti tangdan ti pammapatay iti maysa a tao nga awan basolna
Ket amin a tattao cunadanto, Sapay coma.
Mailunod ti di umannugut cadagiti sasao daytoy a linteg tapno sungpoten ida
Ket amin a tattao cunadanto, Sapay coma.
Ket maaramidto a no imdengamto a sipapasnec ti timec ni Jehova a Diosmo, tapno tungpalem nga aramiden amin a bilbilinna, isu nga ibilinco kenca itoy nga aldaw, ni Jehova a Diosmo icabilnacanto a naipadpaduma cadagiti isu-amin a nasnacion iti daga:
Ket amin dagitoy a benbendicion umaydanto kenca, ket camacamendacanto no ipangagmo ti timec ni Jehova a Diosmo.
Benditocanto iti ili, ket benditocanto iti away.
Benditonto ti bunga ta bagim, ken ti bunga ti dagam, ken ti bunga dagiti an-animalmo, ti mainayon iti arbanmo, ken ti urbon ti arbanmo.
Benditonto ti labbam ken ti paggamayam.
Benditocanto no sumrecca, ket benditocanto no rumuarca.
Ni Jehova pacabilnanto iti sangom dagiti cabusormo a tumacder iti maicaniwas kenca: isuda rumuardanto iti maymaysa a dalan nga umay bumusor kenca, ket agtaraydanto manipud iti sangom cadagiti pito a daldalan.
Ni Jehova ibaonnanto ti bendicion kenca cadagiti sarsarusarmo, ken iti amin a pangaramatan iti imam ket bendicionannacanto iti daga a ni Jehova a Diosmo itedna kenca.
Ni Jehova bangonennacanto a maysa a nasantoan a ili kencuana, cas insapatana kenca; no salimetmetamto dagiti bilbilin ni Jehova a Diosmo, ken magnaca cadagiti daldalanna.
Ket amin dagiti il-ili ti daga makitadanto a sica maawagancanto iti nagan ni Jehova; ket isuda agbutengdanto kenca.
Ket ni Jehova aramidennacanto nga aglaplapusanan iti imbag, iti bunga ti bagim, ken iti bunga dagiti an-animalmo, ken iti bunga ti dagam, iti daga a ni Jehova insapatana cadagiti ammam, nga ited kenca.
Ni Jehova luctannanto kenca ti nasayaat a gamengna a dagiti langlangit, a mangted iti tudo iti dagam no tiempona, ken mangbendicion iti amin a gapuanan ta imam: ket sica agpautangcanto cadagiti adu a nasnacion, ket sica dicanto umut-utang.
Ket ni Jehova aramidennacanto nga olo, nga saan nga ipus; ket sicanto la ti akinngato, ket saancanto nga akinbaba: no ipangagmonto dagiti bilbilin ni Jehova a Diosmo, nga ibilinco kenca itoy nga aldaw, tapno tungpalem ken aramidem ida,
Ket dicanto paglisian ti uray ania cadagiti sasao nga ibilinco kenca itoy nga aldaw, iti canawan man wenno iti catigid, tapno sumurotca cadagiti sabali a didios, nga agservica cadacuada.
Ngem maaramidto a, no dicanto ipangag ti timec ni Jehova a Diosmo, tapno tungpalem ken aramiden amin a bilbilinna, ken al-alagadenna, nga ibilinco kenca itoy nga aldaw, amin dagitoy a lunlunod umaydanto kenca, ket camatendacanto.
Mailunodcanto iti ili, ken mailunodcanto iti away.
Mailunodto ti labbam, ken ti paggamayam.
Mailunodto ti bunga ta bagim, ken ti bunga ti dagam, ti mainayon cadagiti an-animalmo, ket ti ur-urbon ti pangenmo.
Mailunodcanto no sumrecca, ken mailunodcanto no rumuarca.
Ni Jehova ibaonnanto kenca ti lunod, ti pannacariribuc, ken babalaw, iti amin a pangaramatam iti imam nga aramiden, inggana iti madadaelca, ken inggana iti mapucawca daras; maipuon iti cadakes dagiti aramidmo a nagtagubayaam caniac.
Ni Jehova ipacapetnanto kenca ti angol inggana iti maibus naca iti daga a papanam a pagtagicuaan.
Ni Jehova cabilennacanto iti sarut, ken iti gorigor, ken iti letteg, ken iti pudot a siaapuy, ken iti campilan, ken iti eppes, ken iti buut; ket isuda camatendacanto inggana iti mapucawca.
Ket ti langitmo nga adda iti ngatoen ti olom suerto, ket ti daga nga adda iti babaem landocto.
Ni Jehova aramidennanto a tudo ti dagam ti tapuc ken ti tappooy: manipud sadi langit pagbabaandacanto, inggana iti mapucawca.
Ni Jehova pacabilnacanto iti sango dagiti cabusormo, rumuarcanto iti maymaysa a dalan a bumusor cadacuada, ket pagtalawamto ti pito a daldalan iti sangoda: ket sica ti pagginnaallawatanto dagiti isu-amin a pagpagarian ti daga.
Ket ti bangcaymo isunto ti taraon ti amin a tumatayab dagiti langlangit, ken dagiti an-animal a narungsot ti daga; ket awanto ti mangbugtac cadacuada.
Ni Jehova cabilennacanto iti busali ti Egipto, ken cadagiti letletteg, ken iti gudgud, ken iti gaddil, a saancanto a maagasan.
Ni Jehova cabilennacanto iti kinamauyong, ken iti kinabulsec, ken iti kinamanagkikigtot ti puso;
Ket sica agcarcarawacanto iti agmatoon, cas panagcarcarawa ti bulsec iti casipngetan, ket dicanto rumang-ay cadagiti daldalanmo: ket maparparigatancanto laeng ken matactacawan nga agnanayon ket awanto ti mangispal kenca.
Makitulagcanto iti maysa a babai nga asawaen, ket sabali a lalaki ti makicaiddanto kencuana: mamangoncanto iti maysa a balay, ket dicanto pagnaedan daydiay: mulaamto ti cauvasan, ket dicanto lac-amen ti bungana.
Ti vacam mapapatayto iti imatang dagiti matam, ket dicanto agsida iti dayta: ti asnom marabsutto iti sango ta rupam, ket dinto maisubli kenca: dagiti carcarnerom maiteddanto cadagiti cabusormo, ket awanto ti mangispal kenca.
Dagiti annacmo a lallaki ken dagiti annacmo a babai maiteddanto iti sabali nga ili; ket dagiti matam cumitkitadanto, ket cumudrepdanto iti iliw cadacuada nga agmalmalem: ket awanto ti aniaman a bileg ta imam.
Ti bunga ti dagam, amin a nagbannogam, maysanto a nacion a dica am-ammo ti mangan; ket sica la ti maparparigatanto ken madaddadael nga agnanayon:
Iti casta nga agam-amangawcanto a mapuon iti mabuya dagiti matam a makitamto.
Ni Jehova cabilennacanto cadagiti tumtumeng, ken iti sacsaca iti naut-ut a busali, a saan a maagasan, manipud iti dapan ta sacam inggana iti toctoc ta olom.
Ni Jehova yegnacanto, ken ti arim nga icabilmonto a mangituray kenca, iti maysa a nacion a dica am-ammo idi, sica wenno dagiti ammam; ket idiay agservicanto cadagiti sabsabali a didios, a cayo ken bato.
Ket sica agbalincanto a maysa a pagsidsidaawan, maysa a proverbio, ken barengbareng a balicas, cadagiti amin nga il-ili a pangiturongan kenca ni Jehova.
Mangipancanto iti adu a bukel iti talon, ket bassitto ti maocconmo; ta ti dodon ibusennanto.
Sica mulaamto dagiti ca-uvasam, ken tartaripatoemto ida, ngem dicanto macainum iti arac, wenno macaburas iti uvas; ta ti igges canennanto ida.
Addanto caycayom nga oliva iti dagup amin ti beddengmo, ngem dicanto macapagsapsapo iti lana; ta ti olivam regregennanto ti bungana.
Agputotcanto iti anac a lallaki ken annac a babai, ngem dicanto cucua ida; ta mapandanto iti pacacayawan.
Amin a caycayom ken ti bunga ti dagam tagicuaento ti dodon.
Ti gangannaet nga adda iti tengngam dumap-awto iti ngatoem, a ngumato la a ngumato; ket sica agpababacanto a bumaba la a bumaba.
Isu pautangannacanto, ket sica dicanto macapautang kencuana: isunto ti olo, ket sicanto ti ipus.
Ket amin dagitoy a lunlunod umaydanto kenca, ket camatendacanto, ket macamacamdacanto, inggana iti madadaelca; gapu ta dica impangpangag ti timec ni Jehova a Diosmo tapno salimetmetam coma dagiti bilbilinna ken dagiti al-alagaden nga imbilinna kenca.
Ket dagita maipaaydanto kenca a pagtandaanan ken pagsiddaawan, ken iti putotmo iti agnanayon.
Gapu ta dica nagservian ni Jehova a Diosmo iti ragsac ken iti ayat ti puso, a maipuon iti kinawadwad ti amin nga adda:
Isu ti gapuna a paadipencanto cadagiti cabusormo a ni Jehova ibaonnanto iti maicaniwas kenca, a sibibisin, ken siwawaw, ken silalamolamo ken awanan iti uray ania: ket isu icabilnanto ti sangol a landoc ita tengngedmo, inggana iti madadelnaca.
Ni Jehova yegnanto a bumusor kenca ti maysa a nacion nga adda iti adayo, manipud iti pungto ti daga, a cas panagtayab ti aguila; maysa a nacion a dicanto maawat ti pagsasaona;
Maysa a nacion a narungsot ti langana, a dinanto padayawan ti kinatao ti lacay, wenno iparang ti caasi iti agtutubo,
Ket canennanto ti bunga dagiti an-animalmo, ken ti bunga ti dagam inggana iti madadaelca isu a dinacanto met itiddaan ti bagas, baro nga arac, wenno lana, ti mainayon cadagiti an-animalmo, wenno ti ur-urbon ti pangenmo, inggana iti mapucawdaca.
Ket lacubennacanto iti isu-amin a ruruanganmo, agingga iti marpuog dagiti nangato ken nasarikedkedan a bacbacudmo a pagtalcam iti isu-amin a dagam; ket isuda lacubendacanto cadagiti amin a ruruanganmo ti uray sadino iti amin a dagam a ni Jehova a Diosmo intedna kenca.
Ket sica mangancanto iti bunga dayta bagim met laeng, a lasag dagiti annacmo a lallaki ken dagiti annacmo a babbai a ni Jehova a Diosmo intedna kenca, bayat ti pananglacub, ken natuocan a pammarparigat kenca dagiti cabusormo.
Ti lalaki a naganus cadacayo, ken nalami unay, ti matana dakesto iti cabsatna a lalaki, ken iti asawa ti barucongna, ken iti natda cadagiti annacna a nabati kencuana;
Iti casta dinanto iccan ti asinoman cadacuada iti lasag dagiti annacna a sidaennanto, gapu ta awan ti natda kencuana bayat ti pananglacub, ken natuocanto a pammarigat kenca ti cabusormo iti isu-amin a ruruanganmo.
Ti naganus ken nalami a babai cadacayo, a dina coma maitured nga idisso ti dapan ti sacana iti daga a gapu iti kinalami ken kinaganus, ti matana dakesto iti asawa ti barucongna, ken iti anacna a lalaki, ken iti anacna a babai,
Ken iti tagibina a naggapu iti baet dagiti sacsacana, ken dagiti annacna a pinasngayna; gapu ta sidaennanto ida iti nalimed maipuon iti caawan ti amin nga adda, bayat ti pananglacub ken ti natuocanto a pammarigat kenca ti cabusormo, cadagiti ruruanganmo.
No dicanto tungpalen nga aramiden amin dagiti sasao daytoy a linteg a naisurat itoy a libro, tapno agbutengca itoy nagloriaan ken pagbutngan a nagan, a JEHOVA A DIOSMO;
Ni Jehova aramidennanto ngarud a pagsidsiddaawan dagiti didigram, ken dagiti didigra ti putotmo, didigra dagita a dackel ken mabayag unay, ken naut-ut a sacsakit, ken ti mabayag unay.
Ket yegnanto kenca manen amin a sacsakit ti Egipto isu a nagbutbutngam idi: ket dagita cumpetdanto kenca.
Casta met a tunggal sakit, ken tunggal didigra, a di naisurat iti libro daytoy a linteg, ni Jehova yegnanto ida kenca inggana iti madadaelca.
Ket mabaticayto a bassit iti bilang, idinto a cascayo idi cadagiti bitbitwen sadi langit iti caadu; gapu ta dica impangag ti timec ni Jehova a Diosmo.
Ket maaramidto a, cas ti panagragsac ni Jehova iti panangpaimbagna kenca, ken panangpaaduna kenca, casta ti panagragsacto ni Jehova iti panangdadaelna kenca, ken iti panangpucawna kenca; ket dacayo maparotcayto iti daga a sercam a pagtagicuaan.
Ket ni Jehova iwarasnacanto cadagiti amin nga il-ili manipud maysa a pungto ti daga agingga iti sabali a pungto ti daga; ket idiay ti pagserviamto cadagiti sabali a didios a dica am-ammo idi, sica wenno dagiti ammam, didios a cayo ken bato.
Ket iti baet dagitoy a nacion dicanto macatumpung iti nam ay, ket idiay awanto ti paginanaan ti dapan dayta sacam: ngem ni Jehova itednanto kenca idiay ti napicapic a puso, ken cullaap dagiti matmata, ken panagsicor ti cararua;
Ket ti panagbiagmo pagduaduaanto iti masacbayan; ket sica agbutbutengcanto iti rabii ken aldaw, ket awanancanto iti talged ta biagmo.
Iti bigat cunamto, Rumabii coman
ket iti rabii cunamto, Bumigat coman
gapu iti buteng ti pusom, isu a pagkigkigtotamto, ken gapu iti mabuya dagita matam a makitamto.
Ket ni Jehova isublinacanto sadi Egipto nga aglugan iti sasacayan, iti dalan a kinunac kenca, Dicanto masublian a kitaenen: ket idiay ilacoyonto ta bagiyo a pabag-en a lallaki ken babbai cadagiti cabusoryo, ket awanto ti tao a gumatang cadacayo.
Ti tulag a naaramid sadi Moab.
Dagitoy dagiti sasao ti tulag a ni Jehova imbilinna ken Moises nga ipaaramid cadagiti annac ti Israel iti daga ti Moab, sangcasabali pay ti tulag nga inaramidna cadacuada idiay Horeb.
Ket ni Moises inayabanna amin nga Israel, ket kinunana cadacuada, Dacayo nakitayo amin dagiti inaramid ni Jehova iti sango dagiti matayo iti daga nga Egipto ken Faraon, ken amin dagiti ad-adipenna, ken amin a dagana:
Dagiti dadackel a pacasuutan a nakita dagiti matam, dagiti pagilaslasinan, ken dagidiay dackel a nacascasdaaw!
Ngem ni Jehova dina inted kenca ti puso a pangammo, ken matmata a pagkita, ken laplapayag a pagdengngeg agpapan ita nga aldaw.
Ket siac uppat a pulo a tawen nga indalancayo iti tay-ac: dagiti pagan-anayyo saanda a dimmaan cadacayo, ket ti sapatosmo saan a dimmaan iti sacam.
Dicayo nangan idi iti tinapay, wenno imminum iti arac, wenno naingel nga inumen; tapno ammoenyo a siac ni Jehova a Diosyo.
Ket idi a macadanoncayo itoy a disso, ni Sehon na ari ti Hesbon, ken ni Og nga ari ti Basan, rimmuarda a makibacal cadatayo iti gubat, ket datayo kinabiltayo ida:
Ket innalatayo ti dagada, ket intedtayo a maysa a tawid cadagiti Rubenitas, ken cadagiti Gaditas, ken ti guddua ti caputotan dagiti Manasesitas.
Salimetmetam ngarud dagiti sasao daytoy a tulag, ket aramidem ida tapno rumang-ayca iti isu-amin nga aramidem.
Dacayo addacayo amin itoy nga aldaw iti sango ni Jehova a Diosyo; dagiti pangoloyo, dagiti capcaputotanyo, dagiti lallacayyo, ken dagiti turturayenyo, amin met laeng a lalaki ti Israel,
Dagiti annacyo a babassit, dagiti assawayo, ken ti gangannaetmo nga adda iti tengnga dagiti pacpacarsom, manipud agpucpucan iti cayom agpapan agsacdu iti danummo;
Tapno mabalinmo ti sumrec iti tulag ni Jehova a Diosmo ken iti sapatana a ni Jehova a Diosmo aramidenna kenca ita nga aldaw;
Tapno bangonennaca kencuana ita nga aldaw a maysa nga umili, ken tapno isu ti Diosmo, cas sinaona kenca, ken cas insapatana cadagiti ammam, a da Abraham, Isaac, ken Jacob.
Saan a dacayo laeng ti pagaramidac itoy a tulag ken daytoy a sapata,
Ngem iti pay met adda ditoy cadacayo ita nga aldaw iti sango ni Jehova a Diostayo, ken casta met iti awan ditoy cadatayo ita nga aldaw;
(Ta dacayo ammoyo no casano ti pinagnaedtayo idi iti daga nga Egipto, ken no casano ti idadatengtayo iti tengnga dagiti il-ili a naglasatanyo:
Ket dacayo nakitayo dagiti kinarimon cadacuada, ken dagiti ladladawanda a cayo ken bato, pirac ken balitoc, nga adda idi cadacuada;)
Di la ket ta addanto cadacayo lalaki wenno babai, wenno familia, wenno caputotan a sumiasi ti pusona ita nga aldaw ken Jehova a Diostayo a mapan agservi cadagiti didios dagidiay a nacion; di la ket ta adda cadacayo ti maysa a ramut a macasabidong ken ajenjo;
Ket maaramid a, no denggenna dagiti sasao daytoy a lunod, a bendicionanna ti bagina met laeng iti pusona, a cunana, Natalnaacto, uray magnaac iti kinasungit ti pusoc a mangdadael iti nadam-eg agraman ti namaga.
Ni Jehova dinanto pacawanen dayta a tao, ngem ti pungtot ni Jehova ken ti imunna umasucdanto a maibusor iti dayta a tao, ket amin a lunod a naisurat iti daytoy a libro agdissodanto kencuana, ket ni Jehova punasennanto ti naganna iti baba ti langit.
Ket ni Jehova isaganananto nga ipaay iti dakes, cadagiti amin a caputotan iti Israel cas mayannurot cadagiti amin a lunod ti tulag a naisurat iti daytoy a libro ti linteg.
Ket ti caputotan a sumaruno, dagiti annacyo a tumacder a sonoyo, ken ti gangannaet nga umayto nga aggapu iti adayu a daga, cunadanto, no makitada dagiti didigra iti daydiay a daga, ken ti sacsakit a pinangpasakit kencuana ni Jehova;
Ken ti dagup ti dagana azufre ken asin, ket dumardarang a di mamulaan, wenno di mangted ti bunga, wenno tumubo sadiay ti uray ania a root, a capada ti pannacadadael ti Sodoma ken Gomorra, Adma ken Seboim, isuda a ni Jehova dinadaelna gapu iti ungetna ken pungtotna:
Amin met laeng dagiti nasnacion cunadanto, Ania ti gapuna nga inaramid ni Jehova ti casta iti daytoy a daga
ania ti caipapanan ti bara daytoy naindaclan nga unget?
Cunanto ngarud dagiti tattao, Gapu ta isuda binaybay-anda ti tulag ni Jehova a Dios dagiti ammada, nga inaramidna cadacuada idi inaonna ida iti daga nga Egipto;
Ket napanda, ket nagservida cadagiti sabsabali a didios, ket nagdaydayawda, cadacuada, didios nga idi dida am-ammo, a dina inted cadacuada:
Isu ti gapuna a ti unget ni Jehova simged a maibusor itoy a daga, tapno mangyeg itoy a daga ti dagup ti lunod a naisurat itoy a libro;
Ket ni Jehova inaccalna ida iti dagada iti unget ken iti pungtot ken iti naindaclan a lucsaw, ket imbellengna ida iti sabali a daga, cas ita nga aldaw.
Dagiti nalimed a banbanag biang ni Jehova a Diostayo; ngem dagiti naipaltiing a banbanag biangtayo ken dagiti annactayo iti agnanayon, tapno aramidentayo ti dagup dagiti sasao daytoy a linteg.
Naiduma a gunamgunam ken carcari.
Ket maaramidto, a no amin dagitoy a banbanag addada kenca, ti bendicion ken ti lunod nga incabilco iti sangom, ket sica laglagipemto ida iti nagtengngaan dagiti amin a nasnacion a ni Jehova a Diosmo nangipananna kenca,
Ket agsublicanto ken Jehova a Diosmo, ket tungpalemto ti timecna a mayannurot iti amin nga ibilinco kenca ita nga aldaw, sica ken dagiti annacmo, iti isu-amin a pusom, ken iti isu-amin a cararuam;
Ni Jehova a Diosmo ngarud ibabawinanto ti pannacacayawmo, ket addanto caasina kenca, ket agsublinto ket ummongennacanto manipud iti amin nga il-ili a ni Jehova a Diosmo nangiwarasanna kenca.
No anniaman cadagiti cucuam naibelbelleng addada iti caadayuan a paspaset ti langit, manipud sadiay ni Jehova a Diosmo urnongennacanto, ket manipud idiay isangpetnacanto:
Ket ni Jehova a Diosmo yegnacanto iti daga a tinagicua dagiti dadackelmo, ket sica ti mangtagicuanto; ket aramidennanto kenca ti naimbag, ken paaduennacanto iti nasursuroc ngem dagiti ammam.
Ket ni Jehova a Diosmo cugitennanto ta pusom, ken ti puso ti putotmo, tapno agayatca ken Jehova a Diosmo iti isu-amin a pusom, ken iti isu-amin a cararuam, tapno agbiagca.
Ket ni Jehova a Diosmo icabilnanto amin dagitoy a lunlunod cadagiti cabcabusormo, ken cadagiti gumurgura kenca a kimmamat kenca.
Ket sica agsublicanto ket agtungpalcanto iti timec ni Jehova, ket aramidemto amin dagiti bilbilinna nga ibilinco kenca ita nga aldaw.
Ket ni Jehova a Diosmo aramidennacanto nga aglaplapusanan cadagiti amin a gapuanan ti imam, ken iti bunga ti bagim, ken iti bunga dagiti animalmo, ken iti bunga ti dagam, a pagimbagan; ta ni Jehova sublianna ti agragsac kenca iti pacaimbagan, cas ti panagragsacna idi cadagiti ammam;
No agtulnogca iti timec ni Jehova a Diosmo, tapno salimetmetam dagiti bilbilinna ken al-alagadenna nga addada a naisurat iti daytoy a libro ti linteg; no agsublica ken Jehova a Diosmo iti isu-amin a pusom, ken iti isu-amin a cararuam.
Ta daytoy a bilin nga ibilinco kenca ita nga aldaw saan a narigat unay kenca, wenno adayu.
Saan nga adda sadi langit, a pagcunaam coma, Asino ti umulinto a pannacabagitayo sadi langit, a mangyeg cadatayo ti daydiay, ken mangipangngeg cadatayo ti daydiay, tapno mabalintayo nga aramiden?
Di met adda iti ballasiw ti taaw a pagcunaam coma, Asino ti bumallasiwto iti taaw a pannacabagitayo, ken mangyeg iti daydiay cadatayo, ken mangipangngeg iti daydiay cadatayo, tapno mabalintayo coma nga aramiden?
Ngem ti sao asideg unay kenca ita ngiwatmo ken ita pusom tapno sungpotem.
Kitaem, incabilco iti sangom ita nga aldaw ti biag ken ti imbag, ti patay ken ti dakes;
Ta ibilinco kenca ita nga aldaw nga ayatem ni Jehova a Diosmo, a magnaca cadagiti daldalanna, ken salimetmetam dagiti bilbilinna, ken alalagadenna, ken linlintengna, tapno agbiagca, ken umaduca, ken tapno ni Jehova a Diosmo bendicionannaca iti daga nga papanam a pagtagicuaan.
Ngem no ta pusom aglicud, ket sica madica a dumngeg, no di ket maigawidcanto, ket agdayawcanto iti sabsabali a didios, ket agservica cadacuada;
Ipaduyacyacco kenca ita nga aldaw a dinto bumurong a mapucawcayto; dicayto mapaatiddug dagiti al-aldawyo iti daga, idinto a lasatem ti Jordan tapno macastrecca nga agtagicua.
Awagac ti langit ken ti daga a pagsacsi iti maicaniwas kenca ita nga aldaw nga incabilco iti sangom ti biag ken ti patay, ti bendicion ken ti lunod: isu ti gapuna a piliem ti biag tapno agbiagca, sica ken ti putotmo;
Ti panagayat ken Jehova a Diosmo, ti panagtungpal iti timecna, ken ti idedecket kencuana; ta isu ti biagmo, ken ti caatiddog dagiti al-aldawmo; tapno macapagnaedca iti daga a ni Jehova insapatana cadagiti ammam, a da Abraham, Isaac, ken Jacob, nga ited cadacuada.
Ti maudi nga igunamgunam ni Moises.
Ket napan ni Moises, ket impalawagna dagitoy a sasao iti amin nga Israel.
Ket isu kinunana cadacuada, Siac agtawenac ita nga aldaw iti sangagasut ket duapulo a tawen; diac mabalinen ti rumuar ken sumrec: ket ni Jehova kinunana caniac, Sica dicanto lumasat itoy Jordan.
Ni Jehova a Diosmo bumallasiwto iti sangom; isu dadaelennanto dagitoy nga il-ili manipud iti sangom, ket sica pagtalawemto ida: ket ni Josue bumallasiwto iti sangom, cas sinao ni Jehova.
Ket ni Jehova aramidennanto cadacuada, cas ti inaramidna ken Sehon, ken ni Og nga ar-ari dagiti Amorreo, ken iti dagada; isuda a dinadaelna.
Ket ni Jehova yawatnanto ida iti sangom, ket dacayo aramidenyonto cadacuada cas mayannurot iti amin a bilin nga imbilinco cadacayo.
Pumigsaca, ket umingelca a naimbag, dica agbuteng, wenno makigtot cadacuada: ta ni Jehova a Diosmo isu ti makicuyog kenca; dinto agcurang kenca, wenno di-met agliway kenca.
Ket ni Moises inayabanna ni Josue, ket kinunana kencuana iti imatang ti amin nga Israel, Pumigsaca, ken umingelca a naimbag: ta sica makicuyogcanto itoy nga ili, iti daga a ni Jehova insapatana cadagiti ammada nga ited cadacuada; ket pagtawidemto ida iti dayta a daga.
Ket ni Jehova isu ti mapan iti sangoanam: isu ti cumuyogto kenca, isu dinto agcurang kenca, wenno di-met agliway kenca: dica agbuteng, wenno agcullayaw.
Ket ni Moises insuratna daytoy a linteg, ket inyawatna cadagiti papadi nga annac ni Levi, isuda a mangaw-awit iti lacasa ti tulag ni Jehova, ken amin a lallacay ti Israel.
Ket ni Moises imbilinna cadacuada, a kinunana, Iti gibus ti tunggal pito a tawen iti nakedngan a tiempo ti tawen ti pammacawan, no fiesta dagiti tabtabernaculo,
No ti dagup ti Israel umay agparang iti sango ni Jehova a Diosmo iti lugar a piliennanto, basaemto daytoy a linteg iti sango ti amin nga Israel iti pagdengngegda.
Ummongemto dagiti tattao dagiti lallaki ken babbai, ken dagiti ubbing, ken ti gangannaet nga adda iti uneg dagiti ruruanganmo, tapno mangngeganda, ken masursuroda, ken agbutengda ken Jehova a Diosyo, ket tungpalenda nga aramiden amin dagiti sasao daytoy a linteg;
Ken tapno dagiti annacda a di nacaammo, mangngeganda, ken masursuroda ti agbuteng ken Jehova a Diosyo, bayat ti panagbiagyo iti daga a panglasatam iti Jordan tapno agtagicuaca.
Ket ni Jehova kinunana ken Moises, Adtoy, dagiti aldawmo dumtengdan ket matayca: ayabam ni Josue ket dumatagcayo iti tolda ti gimong, tapno itedco kencuana ti maysa nga annongen
Ket ni Moises ken ni Josue napanda ket dimmatagda iti tolda ti gimong.
Ket ni Jehova nagparang iti Tolda iti maysa a monmon nga ulep: ket ti monmon nga ulep nagyan iti rabaw ti ruangan ti Tolda.
Ket ni Jehova kinunana ken Moises, Adtoy, makiturogcanto cadagiti ammam: ket daytoy nga ili tumacderdanto ken makibalangcantisdanto cadagiti sabsabali a didios ti daga a papananda tapno maibaet cadacuada, ket baybay-andacto ket labsingendanto ti tulagco nga inwayangco cadacuada.
Iti casta sumgedto ti pungtotco cadacuada iti daydiay nga aldaw, ket baybay-acto ida, ket ilemmengconto cadacuada ti rupac, ket maalunundanto ket adu dagiti dakes ken rigat a umaydanto cadacuada; iti casta cunadanto iti daydiay nga aldaw, Saan aya nga immay cadatayo dagitoy a dakes a gapu ta awan cadatayo ti Diostayo?
Ket pudno nga ilemmengconto ti rupac iti daydiay nga aldaw, gapu iti amin a dakes a gapuananda, isu a panagbawingda a napan cadagiti sabsabali a didios.
Isu ti gapuna nga isuratyo ngarud daytoy a canta nga agpaay cadacayo, ket isurom cadagiti annac ti Israel: icabilmo cadagiti ngiwatda, tapno daytoy a canta isunto ti maysa a sacsi caniac a maicaniwas cadagiti annac ti Israel.
Ta intono maiyegco ida iti daga nga insapatac cadagiti ammada, idinto nga agay-ayus ti gatas ken diro, ket macapangandanto ket mabsogda, ket lumucmegda; agbalicdanto a mapan cadagiti sabali a didios, ket agservidanto cadacuada, ket laisendacto, ket waraendanto ti tulagco.
Ket maaramidto a no adu ti dakes ken rigrigat a dumteng cadacuada, daytoy a canta panecnecannanto iti sangoda, cas maysa a sacsi; gapu ta dinto malipatan iti ngiwngiwat dagiti putotda: ta ammoc ti panunotda a buclenda ita nga aldaw a casacbayan ti panangyegco cadacuada iti daga nga insapatac.
Iti casta ni Moises insuratna daytoy a canta iti dayta met laeng nga aldaw, ket insurona cadagiti annac ti Israel.
Ket intedna ken Josue nga anac ni Nun ti maysa a bilin, ket kinunana, Pumigsaca, ken umingelca a naimbag; ta sica ti mangipanto cadagiti annac ti Israel iti daga nga insapatac cadacuada, ket addaacto kenca.
Ket naaramid nga idi ni Moises natorpusnan nga insurat dagiti sasao ti linteg iti maysa a libro, inggana iti nalpasda,
Ni Moises imbilinna cadagiti Levitas nga agawawit idi ti lacasa ti tulag ni Jehova, a kinunana,
Alaenyo daytoy a libro ti linteg, ket icabilyo iti abay ti lacasa ti tulag ni Jehova a Diosyo, tapno isu ti sacsi sadiay a maicaniwas kenca.
Ta ammoc ti kinasukirmo, ken ti kinatangken ti lengngesmo: adtoy, ita ta sibibiagac pay iti arpadyo ita nga aldaw, nagsukircayon iti maicaniwas ken Jehova; ket casanonto ket din no calpasan ti ipapatayco?
Ummongem caniac amin dagiti lallacay dagiti caputotanyo, ken dagiti turayenyo, tapno maipalawagco dagitoy a sasao cadagiti lapayagda, ket awagac ti langit ken daga a sacsi a maicaniwas cadacuada.
Ta ammoc a calpasan ti ipapatayco, agdakescayto a matalipupus, ket sumiasicayto ti dalan nga imbilinco cadacayo; ket ti dakes maaramidto cadacayo iti maud-udi nga aldaw gapu ta dacayo aramidenyonto ti dakes iti imatang ni Jehova, a panggargari kencuana tapno agpungtot gapu iti gapuanan dagiti im-imayo.
Ket ni Moises impalawagna cadagiti pagdengngeg ti amin ti gimong ti Israel dagiti sasao daytoy a canta, inggana iti nalpasda.
Ti canta ni Moises
Maibilin ken Moises a sumang-at iti bantay Nebo.
Dumngegcayo, dacayo a langlangit, ket agsaoacto; 
ket denggen coma ti daga dagiti balbalicas ti ngiwatco.
Ti pannursuroc agtedtedto cas tudo, 
ti palawagco agtinnagto cas ti linnaaw: 
cas arimucamoc iti rabaw ti root a nalasbang, 
ken cas ti arbis iti rabaw ti nateng:
Ta ti nagan ni Jehova yawagconto: 
ipacumityo ti kinadackel iti Diostayo.
Ti Bato, naananay ti aramidna; 
ta amin a dalanna kinalinteg: 
maysa a Dios ti kinamatalec ket awanan damca, 
isu awan pagcuranganna ken nalinteg.
Dakes ti inaramidda kencuana, isuda saanna ida nga annac, dayta ti pilawda; 
isuda ti naindacsan ken nakillo a caputotan.
Castoy aya ti panupapacyo ken Jehova, 
O namaag nga umili ken nanengneng
Saan aya nga isu ti amam a gimmatang kenca
Isu ti nangaramid kenca, ken nangbangon kenca.
Laglagipem dagiti al-aldaw idi ugma, 
panpanunotem dagiti tawtawen dagiti adu a capcaputotan: 
Agintuudca ken amam, ket isu iparangnanto kenca; 
cadagiti lallacaymo, ket isuda saoendanto kenca.
Idi ti Cangatoan unay intedna cadagiti nasnacion dagiti tawidda, 
idi pinagsisinana dagiti annac dagiti tattao, 
inwayangna dagiti bedbeddeng dagiti il-ili mayannatup 
iti bilang dagiti annac ti Israel.
Ta ti bagi ni Jehova isu ti ilina; 
ni Jacob isu ti bagina a tawid.
Isu sinaracna iti maysa a caticagan a daga, 
ken iti walang a nacaalalingnget a let-ang; 
isu nilictubna, isu nangaywan kencuana, 
isu nagaluad kencuana cas ti bukel ti matana.
Cas maysa nga aguila a mangwagwag iti umocna, 
nga agpayacpac iti rabaw ti urbonna, 
isu inucradna dagiti payacna, innalana ida, 
inawitna ida iti rabaw dagiti paypayacna.
Ni Jehova laeng ti nangitulod kencuana, 
ket awan idi ti sabali a dios kencuana.
Isu ti nangisacay kencuana cadagiti nangato a disso ti daga, 
ket nangan iti apit ti talon; 
ket isu pinasusopna ti diro a nagtaud iti bato, 
ken lana iti natangken a bato:
Mantequilla dagiti vacvaca, ken gatas ti pangen, 
agraman taba dagiti corcordero, 
ken carcarnero a lallaki a tubo iti Basan, ken dagiti calcalding, 
agraman ti casayaatan ti trigo; 
ken iti dara ti uvas, sica imminumca iti arac.
Ngem ti Jesurum naglucmeg, ket kimmugtar: 
sica limmucmegca, bimmanegca, timmabacan; 
Iti casta binaybay-anna ti Dios a nangaramid kencuana, 
ket parparawpaw ti pinangipategna iti Bato a salacanna.
Isuda pinagimunda gapu cadagiti sabsabali a didios; 
agraman macarimon ginargarida tapno agunget.
Isuda nagidatonda cadagiti sasairo, a saan a ti Dios, 
cadagiti didios a dida ammo idi, 
cadagiti didios a babaro a calcaltuad, 
a saan a nagbutngan dagiti ammayo.
Iti Bato a nangputot kenca sica dica linagip,
ket linipatam ti Dios a nangyanac kenca.
Ket ni Jehova nakitana, ket kinagurana ida, 
gapu iti pananggargari dagiti annacna a lallaki, ken annacna a babbai.
Ket kinunana, Ilemmengconto ti rupac cadacuada, 
siac kitaecto no anianto ti banagda: 
ta isuda dakesda unay a caputotan, 
annac a saan a mapagtalcan.
Isuda tinignaydac nga agimun iti dayta saan a Dios; 
ginargaridac nga agpungtot gapu cadagiti kinaubbawda: 
ket tignayecto ida nga agimun cadagidiay saan nga umili; 
gargariecto ida nga agpungtot iti nanengneng a nacion.
Ta maysa nga apuy dimmarang iti pungtotco, 
ket sumged inggana ti cababaan a tanem, 
ket alun-unenna ti daga agraman kinalabonna, 
ket silmutanna ti puon dagiti banbantay.
Pagdadarisonecto dagiti dakes cadacuada; 
ibusecto dagiti panpanac cadacuada:
Umresdanto iti bisin, ket maalun-undanto iti nadarang a pudot 
ken ti napait a pannacadadael; 
ket ibaonconto cadacuada dagiti ngipen dagiti narungsot nga an-animal, 
agraman gita dagiti agcarcarayam iti tapuc.
Iti ruar mamagtalipungawto ti campilan, 
ket iti uneg dagiti silsiled kigtot; 
ti babbaro ken virgen agpada a dadaelennanto, 
ti agsusu agraman agubanen.
Kinunac, inwarac coma ida iti adayu, 
pinagsardengco coma ti lagip cadacuada iti nagtengngaan dagiti tattao;
No coma no diac inamac ti pangargari ti cabusor, 
di la ket ta dagiti casupiatda di umisu ti panangipatoda coma, 
di la ket ta cunada coma, ti imami naitan-oc, 
ket ni Jehova saanna nga inaramid amin daytoy.
Ta isuda maysada a nacion nga awanan bagbaga, 
ket awan cadacuada ti pannacaawat.
O no coma no masiribda, daytoy maawatanda coma, 
panpanunotenda coma ti maud-udi a banagda!
Casano ti panangpataray ti maymaysa iti sangaribu, 
ket ti dua patarayenna ti sangapulo ribu, 
malacsid no ti Batoda inlacona ida, 
ken ni Jehova inyawatna ida?
Ta ti batoda saan a cas ti Batotayo, 
uray dagiti cabcabusor met laeng ti mangipato.
Ta ti lanutda isu ti nayon ti lanut ti Sodoma, 
ken aggapu iti taltalon ti Gomorra: 
dagiti uv-uvasda, uv-uvas ti apro, 
dagiti sarsar-ayda napait:
Ti aracda isu ti gita dagiti ul-uleg, 
ken ti nadawel a sabidong dagiti carasaen.
Saan aya nga adda caniac daytoy a sidudulin, 
nabungon cadagiti gamgamengco?
Cuac ti pammales ken panggunguna, 
iti aldaw a pannacaigalisto dagiti sacada: 
ta ti aldaw ti panagladingitda asidegen, 
ket dagiti dumteng cadacuada napardasdanto.
Ta ni Jehova ocomennanto ti ilina, 
ket agbabawinto gapu cadagiti ad-adipenna; 
no makitana a naibusen ti bilegda, 
ken awan ti matda a balud wenno agwayawaya.
Ket isu cunananto, sadino ti yan dagiti didiosda, 
ti bato a nagcamanganda;
A nangnangan ti taba dagiti datdatonda, 
ken immininum iti arac nga inumen a datonda
Tumacderda coma, ket tumulongda cadacayo, 
isuda coma ti mangsalacnib cadacayo.
Kitaenyo ita a siac, a siac met laeng daydiay, 
ket awan dios a caduac: 
siac pumatayac ken mangbiagac; 
sumugatac ken mangagasac; 
ket awan uray asinoman a macalasut iti imac.
Ta ingatoc sadi langit ti imac, 
ket cunac, Idinto nga agnanayon a sibibiagac,
No asaec ti campilanco a sumilsilap, 
ket ti panangocom petpetan ti imac; 
idissocto ti pammales cadagiti casupadic, 
ket supapacacto ida dagidiay gumura caniac.
Bartekecto iti dara dagiti panac 
ket ti campilanco alun-unennanto ti lasag; 
agraman ti dara dagiti napatay ken dagiti nacaycayawan, 
manipud olo dagiti mangidalan ti cabusor.
Agragragsaccayo, O dacayo a nasnacion, a maitimpuyog iti ilina: 
ta ibalesnanto ti dara dagiti ad-adipenna, 
ket itednanto ti pammales cadagiti cabcabusorna, 
ket subbotennanto ti dagana ken ti ilina.
Ket ni Moises immay ket sinaona amin dagiti sasao daytoy a canta cadagiti pagdengngeg dagiti tattao, isu, ken ni Josue nga anac ni Nun.
Ket ni Moises tinurposna ti nagsao cadagitoy a balicas iti amin nga Israel;
Ket kinunana cadacuada, Icabilyo ita pusoyo dagiti amin a sasao nga ipanecnecco cadacayo itoy nga aldaw, isu nga ibilinyonto cadagiti annacyo a tungpalenda nga aramiden, a ti dagup met laeng dagiti sasaoen daytoy a linteg.
Ta saan a barengbareng cadacayo; gapu ta isu ti pacabiaganyo, ket gapu itoy mapaatiddugyo dagiti al-aldawyo iti daga a panglasatanyo iti Jordan tapno tagicuaenyo.
Ket ni Jehova nakisao ken Moises iti daydi met la nga aldaw, a kinunana,
Sumang-atca iti daytoy a bantay ti Abarim, agingga iti bantay Nebo, nga adda iti daga ti Moab, nga adda iti sango ti Jerico; ket kitaem ti daga a Canaan, nga itedco a cucua dagiti annac ti Israel;
Ket matayca iti bantay a sang-atam, ket maitiponca iti ilim, cas pannacatay ni Aaron a cabsatmo iti bantay Hor, ket naitipon iti ilina:
Gapu ta naglabsingcayo iti maicaniwas caniac iti tengnga dagiti annac ti Israel iti yan ti dandanum ti Meriba ti Cades iti let-ang ti Zin; gapu ta didac sinantificar iti tengnga dagiti annac ti Israel.
Ta sica makitamto ti daga iti sangoanam, ngem dicanto sumbrec idiay daga nga itedco cadagiti annac ti Israel.
Ti panagbendicion ni Moises.
Ket daytoy isu ti bendicion a pinamendicion ni Moises a tao ti Dios cadagiti annac ti Israel idi di pay natay.
Ket kinunana, ni Jehova naggapu iti Sinai, ket dimmanon cadacuada nanipud Seir; siraraniag nanipud bantay Paran, ket naggapu cadagiti linaclacsa a sasanto: iti imana a canawan maysa a dumardarang a linteg nga agservi cadacuada.
Wen, ayatenna ti umili; amin a sasantona addada ita imam: ket nagtugawda cadagita sacsacam: tunggal maysa awatennanto ti aggapu cadagiti sasaom.
Ni Moises imbilinna cadatayo ti maysa a linteg, maysa a tawid nga agpaay iti gimong ni Jacob.
Ket isu idi ti ari idiay Jesurun, idi dagiti olo-oloen ti umili naguummongda, amin a capcaputotan ti Israel nagtitiponda.
Agbiag coma ni Ruben, ket di coma matay; wenno dagiti tattaona saanda coma a bassit.
Ket daytoy ti pannacabendicion ni Juda: ket kinunana, denggem, Jehova, ti timec ni Juda, ket ipanmo iti yan dagiti tattaona: cadagiti im-imana nakicabil a biangna laeng; ket sicanto ti maysa a badang a maibusor cadagiti casupadina.
Ket ti maipapan ken Levi, isu kinunana, ti Tumimmo ken Urimmo addada iti nasantoan a taom, isu a sinuutmo idiay Massa, isu a kinasusicmo idiay dandanum ti Meriba;
A kinunana maipapan iti amana ken inana, Saanco a nakita; dina impanecnec dagiti cacabsatna, ket dina met naam-ammo dagiti annacna met laeng: ta ti saom tinungpalda, ket ti tulagmo salimetmetanda.
Isurodanto ken Jacob dagiti bilbilinmo, ken iti Israel ti lintegmo: icabildanto ti incienso iti saclangmo, ken sibubukel a daton a mapuuran iti rabaw ti altarmo.
Bendicionam, Jehova, ti cucuana, ket awatem ti gapuanan dagiti im-imana: salputem dagiti lomlomo dagiti tumacder a bumusor kencuana, ken daydiay a gumura kencuana, tapno ti umingar dida mapidua.
Ti maipapan ken Benjamin, kinunana, ti ay-ayaten ni Jehova agnaedto a sitatalged iti abayna; salucubanna nga agmalmalem, ket isu agyan iti baet dagiti ab-abagana.
Ket iti maipapan ken Jose kinunana, bendito ken Jehova coma ti dagana, gapu cadagiti napateg a parabur ti langit, gapu iti linnaaw, ken gapu iti nauneg a naisaad iti baba,
Ken gapu cadagiti napateg a parabur dagiti bungbunga ti init, ken gapu cadagiti napateg a banbanag ti panagdackel dagiti bulbulan,
Ken gapu cadagiti nangrona a banbanag dagiti banbantay a cadaanan, ken gapu cadagiti napateg a banbanag dagiti turturud nga agnanayon,
Ken gapu cadagiti napateg a banbanag ti daga ken ti kinalabonna, ken ti naimbag a nakem ti nagnaed iti kinarangpaya: Ti bendicion umay coma iti olo ni Jose, ken iti tuctuc ti olo ti naisina cadagiti cacabsatna.
Ti umuna nga anac ti arbanna, kinadayag isu ti cucuana; ket dagiti sarsarana isuda dagiti sarsara ti atap a vaca: isuda ti pangdarondonna cadagiti il-ili, isuda amin, uray agingga iti pungpungto ti daga: ket isuda ti linaclacsa ni Efraim, ket isuda ti rinibribu ni Manases.
Ket iti maipapan ken Zabulon kinunana, agragsacca, Zabulon, iti panagruarmo; ken ni Issachar, cadagiti toltoldam.
Ayabandanto dagiti tattao a dumanon iti bantay; idatondanto dagiti datdaton ti kinalinteg sadiay: Ta susupendanto ti kinalabon dagiti tataaw, ken dagiti nalmeng a gamgameng ti cadaratan.
Ket iti maipapan ken Gad kinunana, Bendito coma ti mamadackel ken Gad: agnaed cas leon a babai, ket caramutanna ti tackiag, wen, ti tuctuc ti olo.
Ket insaganana iti bagina ti umuna nga apag, ta ti bagi ti mangmangted iti linteg naidulin idi; ket immay agraman dagiti olo-oloen ti umili; isu ti nangipatungpal ti kinalinteg ni Jehova, ken dagiti linlinteg iti Israel.
Ket ti maipapan ken Dan kinunana, ni Dan maysa nga urbon ti leon, a lumagto manipud Basan.
Ket ken Neftali kinunana, O Neftali, napnec iti parabur, ken napno iti bendicion ni Jehova, tagicuaem ti laud ken abagatan.
Ket ken Aser kinunana, bendito coma ni Aser iti panagputot: macaay-ayo coma cadagiti cacabsatna, ket itanebna coma ti sacana iti lana.
Dagiti balbalunetmo landoc ken suerdanto; ket cas cadagiti al-aldawmo, ti pigsam castanto.
Awan ti siasinoman a pumada iti Dios, O Jesurun, a sacayanna ti langlangit a maipaay a cabadangmo, ken iti kinadaegna, cadagiti langlangit.
Ti agnanayon a Dios isu ti disso a naedmo, ken iti baba adda dagiti tactackiag nga agnanayon: ket pinapanawna ti cabusor iti sangom, ket kinunana, Dadaelem.
Ket ti Israel agnaed a sitatalged, ti ubbog ni Jacob agwaywayas, iti maysa a daga a cabungbungaan ken caaracan iti baro; wen, dagiti langlangitna yitnagda ti linnaaw.
Nagasatca, O Israel; asino ti pumadpad kenca, a maysa nga umili nga insalacan ni Jehova, a calasag ti badangmo, ken campilan ti kinadaegmo
Ket dagiti cabusormo, isuda met laeng tumulocdanto kenca; ket sica payatemto dagiti nangato a luglugarda.
Ti ipapatay ni Moises.
Ket ni Moises simmang-at nanipud iti tantanap ti Moab agingga iti bantay Nebo, iti tapaw ti Pisga, nga adda iti sango ti Jerico
Ket ni Jehova imparangna kencuana ti isu-amin a daga ti Galaad, agingga iti Dan,
Ken amin ti Nephtali, ken ti daga ti Efraim ken Manases, ken amin a daga ti Juda, agingga iti taaw nga akinlicud,
Ken ti Abagatan, ken ti Tanap ti lobong ti Jerico nga ili a capalmaan, inggana iti Soar.
Ket ni Jehova kinunana kencuana, Daytoy ti daga nga insapatac ken Abraham, ken Isaac, ken ni Jacob a kinunac, Itedconto daytoy iti putotmo: impakitac kenca cadagiti matam, ngem dicanto macapan idiay.
Iti casta ni Moises nga adipen ni Jehova natay idiay iti daga ti Moab, cas mayannurot iti sao ni Jehova.
Ket isu naitabon iti lobong ti daga ti Moab iti sango ti Bethpeor: ngem awan ti macaammo iti tanemna agpapan ita nga aldaw.
Ket ni Moises agtawen iti sangagasut ket dua pulo idi natay: ti matana saan a nacullaapan, wenno nacsayan ti cadawyan a pigsana.
Ket dagiti annac ti Israel sinangitanda ni Moises iti tantanap ti Moab bayat iti tallopulo nga aldaw: casta ti pannacaungpot dagiti aldaw ti panagsangsangit iti panagliday a gapu ken Moises.
Ket ni Josue nga anac ni Nun napno idi iti espiritu ti kinasirib; ta ni Moises impatayna kencuana dagiti im-imana: ket dagiti annac ti Israel impangagda ket inaramidda ti cas ni Jehova imbilinna ken Moises.
Ket nanipud idi awan timmaud a mammadto iti Israel, a capada ni Moises nga inam-ammo ni Jehova iti sangonsango,
Iti amin a pagilasinan ken datdatlag, nga imbaon kencuana ni Jehova tapno aramidenna ida iti daga nga Egipto, ken Faraon, ken iti isu-amin nga ad-adipenna, ken iti amin a dagana.
Ken iti amin nga ima a mannacabalin, ken iti amin a dadackel a nacakigkigtot, a ni Moises inaramidna iti imatang ti dagup ti Israel.
