Nanglukat a dagus iti nakalamlamiis a red horse ni Godo apaman a nakalas-ud iti paraanganda ni Antokoy
Adda metten kaliente a pulutan a nakaparabaw iti bassit a lamiseta
Imbes a lamano, inyawat a dagus daytoy ti bote ti beer ken ni Antokoy a dagus met a nangitanguap iti daytoy
Inimasna ti lamiis ti beer a dimmalan iti karabukobna.
“Ania kumpad nakasaganakan?” inamadna iti kagawad a kompadrena.
“Wen a kumpadAla i-shot ta ketdi ta eksaktonto no madamdama” insungbat ni Godo.
“Nasayaat man ta nakaalada iti permitda nga agpasugal ket nakaing-inget dagiti pulis sipud adda dayta Covid.” Inamad ni Antokoy.
“Ania ketdin aya kumpad kasla la dika ammo met a tay kapitanda dita Cabangligan ti little mayor ti ilitayo
Nakatimbre daytan
Awanton agronda a pulis uray pupuotem” inkatawa ni Godo.
Alas nueben iti masangal ti Lucky Nine
Ni Antokoy ti nagtugaw iti puesto ti bangkero ket adda iti abayna ni Godo
Maysa a kagawad iti kabangibang a barangay ti adda iti kanigid
Taga kabangibang nga ili iti kannawan idinto a taga dumaya a paset ti ili ti adda iti sango
Kaaduan kadagitoy ti pada ni Antokoy a saan a naka-facemask.
Pinintadaan ni Antokoy ti baraha idinto a matiritir ti tengnged ni Godo a mangsirsirig
Singko ti adda iti rabaw
Inin-inutna a pinalabsan ti akin-uneg
Tinengngelna ti angesna
No kuatro daytoy akuyennan amin a kuarta iti lamisaan
Ngem no nagkibaltang ket singko daytoy agdadatan a buhaw
Inamad ti para waras no i-hits na
Maminsan pay pinintadaanna ti iggemna a baraha ket napasul-oy idi kuatro ti maikadua
Napaisem ni Antokoy idi i-ipanen ti kueme dagiti inabakda iti batogna kalpasan a naikissayna dagiti tong.
“Suerte.” Inkatek ti panunotna
Kimpet ni gasat iti saanna a panangtutop iti panagsaosao ni baketna itay rumuar
Nagtuloy ti sugal agingga nga agligsayen ti rabii
Talaga a nagasat ti bangka
In-inut a rimmasay dagiti paspasurot
Naibusen ti kuarta ti adda iti kanigid idinto nga iggemen ni Antokoy ti tulbek ti motor ti taga kabangibang nga ili
Nakagaygayad ti isem ni Godo bayat ti panagurnosda kadagiti nagtitipon a nasisikkil kada rutrot a papel de bangko
Impisokda met dagiti selsilio iti bassit a bag
Sakbay ti ipapanawda iti natayan nangilasin ni Antokoy iti nabukel a sangaribu ket inyawatna iti balo a mangbambantay iti lungon idi agpakadadan
Sumagmamano pay a kanito un-unurendan ti kalsada nga agturong iti balay da Godo a pangbingayanda iti inabakda
Saggaysadan iti lugan ta sinakayanen ti kagawad ti naisalda a motor.
Naladaw a nagriing ni Antokoy iti sumuno nga agsapa 
Medio nakarikna iti gagatel ti karabukobna idinto a kasla makapampanatengen
Nagdiretso iti banio tapno agdiram-os
Kalpasan ti panammigatna, nagsubli met laeng iti iddana
Pagarupenna a naikawa iti pannakalinnaawna sa pay la nagsalemsemen itay agawidda ken kumpadrena
Malpas pangngaldawen idi makariing manen
Nalag-anen ti bagina
Sinakayanna ti motorna ket napan iti igid ti baybay tapno kitaenna no adda naala dagiti mangngalap
Nadanonna dita dagiti padana nga agang-angkat
Ngem nadismaya idi makasangpet dagiti naggapu iti taaw
Nakurang pay a bente kilos ti nakalapanda
Impabus-oynan kadagiti umariwawa a babbai ket saanen a nakibagi
Intarengtengnan ti napan iti nakaiparkingan ti luganna ket nagdiretson iti tiendaan
Gapu ta nawadwad ti bingayna iti inabakda idi rabii, naggatangen iti masapsapulda
Linikusna dagiti paglakuan iti karne, ikan ken nateng sa dimmagas iti groseria tapno gumatang iti abasto dagiti putotna
Kaan a kaan ngamin dagitoy iti sitsiria bayat ti panangsungbatda kadagiti moduleda
Idi rumuaren daytoy iti groseria nakitana ni Dorot nga agpatpataya iti hueteng
Pinayapayanna daytoy.
“Ipanmo man ti tres bente.” Kinunana bayat ti panangiyawatna iti sangagasut a pisos.
Iti panagawidna dimmagas iti dua bukel a balut iti aglaklako iti krosing.
Gapu iti kinaanginna awan manen ti napan nagkalap iti sumagmamano nga aldaw
Kabuteng ngamin dagiti mangngalap ti makigasanggasat iti taaw ta kastoy a panawen no adda dagiti maiwawa a mangngalap a nangipilit a mapan agkalap
Sumagmamano ti saanen a nakasubli
Ad-adda ngarud a ti makitienda ti ar-aramiden ni Antokoy
Napanna pay imbangko ti dadduma nga inabakna tapno saanna a magastos
Iti malem mapan met makiinninum iti balay da Godo
Dina latta ingginggina ti panateng ken agsaprid a karabukobna agingga a kasapulan manen nga ag-antigen test tapno makapan iti kabangibang a probinsia
Sitatalek latta ni Antokoy a napanen iti ospital tapno agpaeksamen
Ket anian a pannakaaliawna idi rumuar ti resulta
Positibo iti Covid.
Dagus a napakaamuan dagiti taga RHU ket dagus a naisolate ni Antokoy
Insigida nga insayangkatda ti swab test
Maysa a contract tracer ti nangsaludsod kenkuana no sadino dagiti napnapananna iti napalabas a makalawas
Kasta unay a ngilangil daytoy idi saggaysaenna nga ibaga dagiti napananna.
Agingga iti malem nagsasarunon a nagsangpet dagiti possible a contacts-na
Karaman ditoy ni baketna ken dagiti annakda a kasta unayen ti kusilapda kenkuana
Kayatna ti lumned koma iti ayanna ta siguraduenna ti panagmasingan ti ngiwat ti asawana
Intugawna iti suli ket nangrugi a kinelkel iti uyek
