RUTH
Ket naaramid idi cadagiti al-aldaw a panagocom dagiti oc-ocom, nga adda idi bisin iti daga
Ket maysa a lalaki a taga Bet-lehem ti Juda napan naggangannaet cadagiti daga ti Moab, isu, ken ni asawana, ken dua nga annacna a lallaki.
Ti nagan daydi a lalaki Elimelec, ti nagan ni asawana Noemi, ket ti nagan dagiti dua nga annacna isuda Mahalon ken Quelion, Efrateosda ti Bet-lehem ti Juda
Ket immayda iti daga ti Moab, ket nagbayagda sadiay.
Ket ni Elimelec, nga asawa ni Noemi, natay idi; ket isu natda, ken dagiti dua nga annacna a lallaki.
Ket isuda nangalada iti agpaay cadacuada nga assawa cadagiti babbai ti Moab; ti nagan ti maysa Orfa, ket ti nagan ti sabali Ruth: ket nagnaedda sadiay bayat ti sangapulo a tawen.
Ket da Mahalon ken Quelion; natayda met idi a dua, ket daydi babai nabaybay-an idi cadagiti dua nga annacna ken ti asawana.
Idin isu timmacder agraman cadagiti manugangna a babbai, tapno agsubli coma manipud iti daga ti Moab: ta nangngegna idiay daga ti Moab no casano ti panangsarungcar ni Jehova iti ilina iti panangtedna cadacuada iti taraon.
Ket rimmuar nanipud iti disso a nagyananna idi, ket dagiti dua a mamanugangna naicuyogda kencuana; ket napanda iti dalan a sumubli iti daga ti Juda.
Ket ni Noemi kinunana cadagiti dua a manugangna, Incayo, agsublicayo tunggal maysa cadacayo iti balay ni inana: ni Jehova agaramid coma ti caasi cadacayo, a cas inaramidyo cadagidi natay, ken caniac.
Ni Jehova ipalubosna cadacayo a macasaraccayo coma iti inana, ti tunggal maysa cadacayo idiay balay ni asawana
Calpasanna inagcanna ida, ket isuda impigsada ti timecda, ket nagsangitda.
Ket kinunada kencuana, Saan, no di ket dacami makipagsublicaminto kenca iti ilim.
Ket ni Noemi kinunana, Agsublicayo, annacco: apay aya nga umaycayto a makicuyog caniac
adda pay laeng aya annacco a lallaki iti tianco, a mabalindanto coma nga assawayo?
Agsublicayo annacco, incayo iti dalanyo; ta siac baketac unayen a maaddaan ti asawa
No siac cunac coma, Siac addaanac iti inanama, no iti daytoy met laeng a rabii addaanac coma ti asawa, ket agpasngayac pay coma cadagiti annac a lallaki;
Dacayo urayenyo coma ida agingga iti dadackelda
agtaengcayo coma gapu itoy a di makiasawa
saan, annacco; ta isu paladingitennac iti adu a gapu cadacayo, ta ti ima ni Jehova rimmuar a maibusor caniac.
Ket isuda impigsada ti timecda, ket nagsangitda manen: ket ni Orfa inagcanna ni catuganganna; ngem ni Ruth kimpet kencuana.
Ket isu kinunana, Adtoy, ni abiratmo nagsubli iti ilina, ket iti diosna: agsublica ala a sumurot ken ni abiratmo.
Ket ni Ruth kinunana, Dica coma tarigagayan caniac a baybay-anca, ken agsubliac manipud iti isusurot kenca; ta sadinoman a papanam, umayacto; sadinoman a pagnaedam, agnanedacto, ti ilim isunto ti ilic, ket ti Diosmo isunto ti Diosco;
Sadinoman a pacatayam, matayacto, ket sadiay maitabonacto: ni Jehova aramidenna coma a casta caniac, ken ad-adda pay, iti uray ania ni laeng patay ti mamagsina cadata.
Ket idi nga isu makitana a nabileg ti nakemna iti pannakicuyogna kencuana dina insasaon kencuana.
Iti casta isuda a dua napanda agingga ti dimtengda iti Belen
Ket naaramid, nga idi a nacadanonda iti Belen, nga amin ti ili nagderraaw a gapu cadacuada, ket dagiti babbai kinunada, Isu daytoy ni Noemi?
Ket isu kinunana cadacuada: Didac coma naganen iti Noemi, naganendac iti Mara; ta ti Mannacabalin-amin nagaramid a napait unay caniac.
Siac napanac idi a sipupuno, ket ni Jehova inyegnac manen nga ongngaong iti balayco; 
apayapay naganendac iti Noemi, idinto a ni Jehova namanecnec a maibusor caniac, ket ti Mannacabalin pinaladingitnac?
Iti casta nagsubli da Noemi, ken Ruth a Moabita, a manugangna a kimmuyog kencuana, a nagsubli nanipud iti daga ti Moab: ket dimtengda iti Bet-lehem iti carugrugi ti panagapit iti cebada.
Ni Noemi addaan idi iti maysa a cabagian ni asawana, lalaki a mannacabalin ken masanicua, ti familia ni Elimelec; ket ti naganna Booz.
Ket ni Ruth a Moabita kinunana idi ken Noemi, Palubosannac coma ita a mapan iti away, ket agadasac cadagiti dawdawa ti trigo iti malicudan daydiay a cadagiti matana macasaracac coma iti parabur
Ket isu kinunana kencuana, Anacco, inca.
Ket isu napan, ket dimteng, ket nagadas iti talon iti licudan dagiti agani: ket ti gasatna naibatog iti paset ti talon a cucua ni Booz, a cafamiliaan ni Elimelec.
Ket, adtoy, ni Booz a naggapu iti Bet-lehem, ket kinunana cadagiti agan-ani, Ni Jehova adda coma cadacayo
Ket isuda simmungbatda kencuana, Ni Jehova bendicionannaca coma.
Idin ni Booz kinunana iti tagabuna a naicabil a pangolo dagiti agani, Siasino ti akinbalasang iti daytoy?
Ket ti tagabu a naicabil a pangolo dagiti agani simmungbat ket kinunana, Isu ti balasang a Moabita a nakipagsubli ken Noemi nanipud iti daga ti Moab:
Ket ni Ruth imbagana, Agdawatac kenca, palubosannac coma nga agadasac, ken agummong iti licudan dagiti agani iti baet dagiti binettec
Iti casta isu immay, ket nagtuloy laeng nanipud iti bigat agingga ita, malacsid nga isu nagyan iti apagbiit idiay balay.
Idin ni Booz kinunana ken Ruth, Dica denggen, anacco
dica mapan agadas iti sabali a talon, dica coma lumabas manipud ditoy, no di ket agyanca ditoy a canayon iti sibay dagiti tagabuc a babbalasang.
Bay-am a dagita matam adda coma iti talon a paganianda, ket sumurotca cadacuada: diac imbilin aya cadagiti agtutubo a lallaki a didacanto sagiden
ket no mawawcanto, inca cadagiti caramba, ket uminumca iti danum a sinacdo dagiti agtutubo a lallaki.
Idin isu inrucnoyna ti rupana, ket nagrucob iti daga, ket kinunana kencuana, Apayapay a nacasaracac iti parabur iti imatangmo, a sica malasinnac, idinto a siac maysaac a gangannaet?
Ket ni Booz simmungbat ket kinunana kencuana, Naipacaammo a naimbag caniac, amin daydi nga inaramidmo ken catugangam nanipud iti pannacatay daydi asawam; ken no casano ti panangbaybay-am ken ni amam ken ni inam, ken iti daga a nacayanacam, nga immayca iti ili a dica amammo idi.
Ni Jehova gungunaanna coma ta aramidmo, ket ti maysa a napnec a gunguna maited kenca nga aggapu ken Jehova, a Dios ti Israel, nga iti baba dagiti pay-payacna immayca nga agcamang.
Ket ni Ruth kinunana, Palubosannac coma, apoc, a macasarac iti parabur iti imatangmo; gapu ta liniwliwanac, ken gapu ta nagsaoca a siimbag iti adipenmo a babai, nupay siac saanac a cas iti maysa la coma cadagiti babbalasang a tagabum.
Ket ni Booz kinunana kencuana iti horas ti pannangan, Umadanica ditoy, ket manganca coma iti tinapay, ket isawsawmo ti isacmolmo iti suca
Ket ni Ruth nagtugaw idi iti abay dagiti aganani; ket inyawatda kencuana dagiti kinirog a bucbukel, ket isu nangan, ket napnec ket nagsuroc pay kencuana.
Ket idi a timmacder nga agadas, ni Booz imbilinna cadagiti agtutubo a lallakina, a kinunana, Bay-anyo daydiay nga agadas uray iti tengnga dagiti binettec ket isu dicayo babainen coma.
Ket casta met nga ipuruacanyonto ti dadduma cadagiti binettec iti agpaay kencuana, ket isu baybay-anyo, ket bay-anyonto nga agadas coma, ket isu dicay coma tubngaren.
Iti casta isu nagadas idi talon agingga iti malem; ket binayona daydi nga inadasna, ket nganngani maysa nga efa a cebada.
Ket isu innalana, ket napan iti ili; ket ni catuganganna nakitana daydi nga inadasna: ket isu incuyogna met ket intedna kencuana daydi a natda kencuana iti calpasan ti pannacapnecna.
Ket ni catuganganna kinunana kencuana, Sadino ti nagadasam ita nga aldaw
ken sadino ti nagtrabajoam
bendito coma daydiay a nacailasin kenca, Ket isu imbagana ken catuganganna daydiay a nakipagtrabajoanna, ket kinunana, Ti nagan ti lalaki a nakipagtrabajoac iti daytoy nga aldaw isu ni Booz.
Ket ni Noemi kinunana ken manugangna, Isu coma ti mabendicionan ken Jehova, isu a dina inidian ti caasina uray iti nabiag ken iti natay
Ket ni Noemi kinunana kencuana, Ti lalaki asideg a cabagiantayo, maysa cadagiti asideg a cabagiantayo.
Ket ni Ruth a Moabita kinunana, Wen, isu kinunana caniac, Sica agyancanto a canayon agraman cadagiti agtutuboc a lallaki, agingga iti magibusda amin ti panagapitco.
Ket ni Noemi kinunana ken Ruth a manugangna, Nasayaat, anacco, a makicuyogcanto a rumuar cadagiti tagabuna a babbalasang, ken tapno didaca masaracan iti sabali a talon.
Iti casta nagyan iti asideg cadagiti tagabu a babbalasang ni Booz, a nagadas a agingga iti panaggibus ti panagapit ti cebada ken ti panagapit ti trigo; ket isu nakinaed ken catuganganna.
Ket ni Noemi a catuganganna kinunana kencuana, Anacco, diacto agsapul ti inana nga agpaay kenca, tapno naimbag coma kenca?
Ket ita saan nga isu ti cabagianta ni Booz, a dagiti tagabuna a babbalasang sica nakiaddaca
Adtoy, isu agpataep iti daytoy a rabii iti cebada idiay pagtaltagan.
Gapuna agdigosca, ken aglanaca ala, ken icabilmo kenca dagiti cawesmo, ket sumalagca iti pagtaltagan; ngem dicanto agpadlaw iti lalaki, agingga iti calpasan ti pannangan ken iyiinumna.
Ket isunto, nga intono isu agidda tandaanamto ti disso a pagiddaanna, ket sumreccanto, ket lucasamto dagiti sacsacana, ket agiddacanto; ket isu ibagananto kenca no ania ti aramidemto.
Ket ni Ruth kinunana kencuana, Amin dagiti ibagam aramidecto.
Ket simmalog iti pagtaltagan ket inaramidna ti mayalubog iti amin daydi a ni catuganganna imbilinna kencuana.
Ket idi a ni Booz nacacaan ken nacainum, ket ti pusona adda idi a siraragsac, napan nagidda iti maysa a pungto ti penpen ti bukel: ket isu immay a siiinayad unay, ket linucasanna dagiti sacsacana, ket nagidda.
Ket naaramid idi iti tengnga ti rabii, a di lalaki nagbuteng, ket timmaliaw; ket adtoy, ti babai adda idi a nagidda cadagiti sacsacana.
Ket ni Booz kinunana, Siasinoca, 
ket isu simmungbat, Siac ni Ruth nga adipenmo: gapuna nga iyarpawmo ta cawesmo iti adipenmo; ta sica ti asideg a cabagian.
Ket isu kinunana, Benditaca coma ken Jehova, anacco: ta sica imparangarangmo ti naimimbag a nakem iti naududi a tungpal ngem iti immuna iti dica ipapan isusurot cadagiti agtutubo a lallaki, a nabacnangda man wenno napanglawda.
Ket ita, anacco, dica agbuteng; aramidecto kenca ti isu-amin nga ibagam; ta amin ti ili ti cailiac ammona a sica ti maysa a maicari a babai.
Ket ita pudno a siac asidegac a cabagian; nupay casta adda sabali a cabagian nga asasideg ngem siac.
Agtukenca iti daytoy a rabii, ket inton bigat, a no daydiay tungpalennanto kenca ti biang ti maysa a cabagian, naimbag; isu bay-am nga agaramid iti biang ti maysa a cabagian: ngem no isu dinanto aramiden kenca ti biang ti maysa a cabagian, cas ni Jehova sibibiag, isunton ti panangar-aramidco kenca ti biang ti maysa a cabagian: agiddaca agingga iti bigat.
Ket isu nagidda cadagiti sacsacana agingga iti bigat: ket isu bimmangon iti sacbay a ti maysa a tao malasinna ti sabali
Ta kinunana, Saan coma a maammoan a ti babai immay iti pagtaltagan.
Ket isu kinunana, Yegmo ta cagaymo nga adda kenca, ket isu ti itayam; ket isu intayana; ket ni Booz nangsucat iti innem a casucat a cebada, ket incabilna kencuana: ket isu napan iti ili.
Ket idi a ni Ruth immay ken catuganganna, isu kinunana, Casanoca, anacco
Ket isu impalawagna amin daydi a ti lalaki inaramidna kencuana.
Ket kinunana, Dagitoy innem a casucat a cebada intedna caniac; ta kinunana, Saanca a mapan nga ongngaong ken ni catugangam.
Idin isu kinunana, Agtugawca a sitatalna, anacco, agingga iti maammoan coma no casano ti pannacaibanag ti panggep; ta ti lalaki dinto agtalna, agingga iti maturposna ti panggep iti daytoy nga aldaw.
Ket ni Booz napan idi iti ruangan, ket nagtugaw sadiay: ket, adtoy, ti asideg a cabagian, a nasao idi Booz, lumabas; nagtimcanna a kinunana, Nay, dumagasca, tumugawca ditoy
Ket isu dimmagas, ket nagtugaw.
Ket isu nangala cadagiti sangapulo a lallaki cadagiti lallacay ti ili, ket kinunana, Tumugawcayo ditoy
Ket isuda timmugawda.
Ket isu kinunana idi asideg a cabagian, Ni Noemi, isu a naggapu manen iti daga ti Moab, inlacona ti paset ti daga, a cucua idi ni cabsattayo nga Elimelec:
Ket siac napanunotco nga ibatad kenca, a cunaec, Isu gatangem iti saclang dagitoy a situtugaw ditoy, ken iti saclang dagiti lallacay ti ilic
No sica isu subbotem, isu subbotem: ngem no isu dica subboten, iti casta ipalawagmo caniac, tapno maammoac coma; ta awan ti sabali a mangsubbot kencuana malacsid kenca; ken siac iti calpasam
Ket isu simmungbat, Siac isu subbotecto.
Idin ni Booz kinunana, Iti met laeng aldaw a pananggatangmo iti talon iti ima ni Noemi, sica rebbengmo met a gatangen ni Ruth a Moabita, nga asawa daydi natay, tapno ibangonmo coma ti nagan daydi natay iti rabaw ti tawidna.
Ket ti asideg a cabagian kinunana, Isu diac mabalin a subboten nga agpaay caniac met laeng, tapno diac dadaelen ti tawidco met laeng: alaem kenca ti calintegac a panangsubbot; diac mabalin a subboten.
Ket daytoy adda idi a cadawyan idi unana a tiempo idiay Israel iti maipapan iti panangsubbot ken iti maipapan iti panagsisinnucat, tapno pamasingked iti amin a panggep: ti maysa a tao suctoenna idi ti zapatosna, ket isu ti itedna idi iti catulagna; daytoy isu idi ti wagas ti panangsacsi idiay Israel.
Iti casta ti asideg a cabagian kinunana ken Booz, Isu gatangem nga agpaay kenca met laeng:
ket isu sinuctona ti zapatosna.
Ket ni Booz kinunana cadagiti lallacay, ken iti amin a tattao, Dacayo ti macasacsi iti daytoy nga aldaw, a ginatangco amin a cucua idi ni Elimelec, ken amin nga adda idi ken ni Quelion ken ni Mahalon, manipud iti ima ni Noemi.
Casta met ni Ruth a Moabita, nga asawa ni Mahalon, ginatangco tapno isu asawac, tapno bangonec ti nagan daydi natay iti rabaw ti tawidna, tapno ti nagan daydi natay saan coma a maiccat iti tengnga dagiti cacabsatna, ken iti ruangan ti lugarna: dacayo dagiti macasacsi iti daytoy nga aldaw.
Ket amin a tattao nga adda idi ruangan, ken dagiti lallacay, kinunada, Dacami dagiti macasacsi
Ni Jehova aramidenna coma ti babai a sumrec iti balaymo a cas ken Raquel ken cas ken Lea, isuda a dua idi dagiti namangon iti balay ni Israel: ket agaramidca a sitatacneng idiay Efrata, ken sica ti madaydayaw coma iti Bet-lehem:
Ket ti balaymo isu coma ti cas iti balay ni Fares, nga impasngay idi ni Tamar ken Juda, iti putot a ni Jehova itdennanto coma kenca gapu iti agtutubo a babbai.
Iti casta ni Booz innalana ni Ruth, ket nagbalin nga asawana; ket ni Booz simrec kencuana, ni Jehova intedna kencuana ti panagsicugket nangipasngay iti maysa nga anac a lalaki.
Ket dagiti babbai kinunada ken Noemi, Madaydayaw coma ni Jehova, nga iti daytoy nga aldaw saannaca a binaybay-an nga awananca iti asideg a cabagian; ket mapadpadayawan coma ti naganna iti Israel.
Ket isunto kenca ti maysa a mamaimbag iti biagmo, ken isunto ti manaraon iti kinabaketmo; ta ti manugangmo, nga agayat kenca, nga isu ti naimimbag kenca ngem cadagiti pito nga annac a lallaki, nangipasngay kencuana.
Ket ni Noemi innalana ti ubing, ket isu impaiddana iti saclotna, ket nagbalin a mangsisiwa kencuana.
Ket dagiti caarrubana a babbai intedda kencuana ti maysa a nagan, a kinunada, Adda maysa nga anac a lalaki a nayanac ken Noemi; ket isuda impanaganda ti nagan nga Obed: Isu ti ama ni Jesse, nga ama ni David.
Ket dagiti capcaputotan ni Fares isuda dagitoy: ni Fares pinutotna ni Hesron,
Ket ni Hesron pinutotna ni Ram, ket ni Ram pinutotna ni Aminadab,
Ket ni Aminadab pinutotna ni Nahason, ket ni Nahason pinutotna ni Salmon,
Ket ni Salmon pinutotna ni Booz, ket ni Booz, pinutotna ni Obed,
Ket ni Obed pinutotna ni Jesse, ket ni Jesse pinutotna ni David.