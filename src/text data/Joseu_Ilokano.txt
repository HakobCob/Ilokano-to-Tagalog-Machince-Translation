JOSUE
Ti panangcumit ni Jehova ken Josue
Ni Josue isaganana ti panagballasiw iti Jordan.
Ket naaramid iti calpasan ti ipapatay ni Moises nga adipen ni Jehova, a ni Jehova nagsao ken ni Josue nga anac ni Nun, a catulongan ni Moises, a kinunana,
Ni Moises nga adipenco natayen: tumacderca ngarud ita, ket ballasiwem daytoy Jordan, sica ken isu-amin daytoy nga umili, iti daga isu nga itedco cadacuada, cadagiti met laeng annac ti Israel.
Ti tumunggal disso a ti dapan ti sacam baddekennanto, dayta itedconto cadacayo, a cas insaoc idi ken ni Moises.
Manipud iti let-ang ken iti daytoy Libano agingga iti dackel a carayan, ti carayan nga Eufrates, isu-amin a daga dagiti Jetteos, ken aginggana iti dackel a taaw iti agpalelennecan ti init, isunto ti beddengyo.
Awan ti siasinoman a tao a macagawayto kenca cadagiti isu-amin nga al-aldaw ti panagbiagmo: cas iti caaddac idi ken ni Moises casta met ticaaddacto kenca; dicanto baybay-an ken dicanto met panawan.
Bumilegca ket umingelca; ta sicanto ti mamagtawid cadagitoy a tattao iti daga nga insapatac cadagiti ammada nga itedco cadacuada.
Isuna laeng a bumilegca ken umingelca unay, tapno tungpalem nga aramiden iti cas mayalubog iti isu-amin a linteg, a ni Moises nga adipenco imbilinna kenca: saanmo a pagpanawan uray iti macanawan uray iti macatigid, tapno agbanagcanto a sisasayaat iti sadinoman a papanam.
Daytoy a libro ti linteg dinto umadayo ita ngiwatmo: no di ket iti aldaw ken iti rabii panpanunotemto, tapno tungpalem nga aramiden ti cas mayalubog iti isua-min nga adda a naisurat kencuana: ta iti casta parang-ayemto ti dalanmo ket iti casta addanto naimbag a banagmo.
Saanco aya nga imbilin kenca
Bumilegca, ket umingelca: saanca nga agbuteng ket dica met agcullayaw: ta ni Jehova a Diosmo adda kenca iti sadinoman a papanam.
Idin ni Josue binilinna dagiti turturayen ti ili, a kinunana,
Magnacayo ket lasatenyo daytoy a pacarso ket ibilinyo cadagiti tattao, a cunayo, Mangsaganacayo iti taraon: ta iti uneg ti tallo nga al-aldaw bumallasiwcayto itoy Jordan tapno sumreccayo nga agtagicua iti daga, a ni Jehova a Diosyo itedna cadacayo, tapno isu ti tagicuaenyo.
Ket ni Josue nagsao cadagiti Rubenitas, ken cadagiti Gaditas, ken iti caguddua ti caputotan ni Manases, a kinunana,
Lagipenyo ti sao nga imbilin ni Moises, nga adipen ni Jehova cadacayo, a kinunana, Ni Jehova a Diosyo iniccannacayo iti inana, ket itednanto daytoy a daga.
Dagiti assawayo, annacyo ken dagiti an-animalyo agyandanto iti daga a ni Moises intedna cadacayo iti ballasiw ti Jordan; ngem bumallasiwcayto a siiigam, amin dagiti lallaki a napigsa ken maingel iti masangoanan dagiti cacabsatyo, ket tulonganyonto ida:
Inggana iti ni Jehova maitednan iti inana cadagiti cacabsatyo, a cas iti pannangtedna cadacayo, ket isuda tagicuaendanto met ti daga a ni Jehova a Diosyo itedna cadacuada: ket iti casta agsublicayton iti daga a pagtagicuaanyo, ket isu ti tagicuaenyo, isu a ni Moises nga adipen ni Jehova intedna cadacayo iti ballasiw ti Jordan nga agturong iti leleggacan ti init.
Ket idin simmungbatda ken ni Josue, a kinunada, Amin nga imbilinmo cadacami aramidenminto, ket mapancamto iti uray sadino a pangibaonam cadacami.
Cas iti panangipangagmi idi ken ni Moises cadagiti isu-amin a banbanag, casta met ti panangipangagminto kenca: ni Jehova a Diosmo adda coma laeng kenca a cas iti kinaaddana idi ken ni Moises.
Uray siasino a sumalungasingto iti bilinmo, ket saan a dumngegto cadagiti sasaom iti amin nga ibilinmonto kencuana, mapapatayto; isuna laeng a bumilegca ken umingelca.
Dagiti agsimisim maibaonda idiay Jerico; idinto a mabirucda, mailemmengda ken Rahab ken mapagawidda.
Ket ni Josue nga anac ni Nun imbaonna manipud Settim dagiti dua nga agsiim iti nalimed unay, a kinunana cadacuada, Incayo, imatanganyo ti daga, ken ti Jerico
Isuda napanda, ket simrecda iti balay ti maysa a babai a balangcantis a managan Raab, ket nagdagusda sadiay.
Ket naidamag idi iti ari ti Jerico, a nacuna, Adtoy, ita a rabii dagiti tattao cadagiti annac ti Israel immayda ditoy a mangsiim iti daga.
Ket idin ti ari ti Jerico nagbaon ken ni Raab, a kinunana, Iruarmo dagiti tattao nga immay kenca, ket simrecda iti balaymo; ta immayda a mangsiim iti isu-amin a daga.
Ngem di babai innalana dagidi dua a tattao, ket inlemmengna ida; ket kinunana, Wen, dagiti tattao immayda caniac: ngem saanco a naammoan no taga anoda.
Ket naaramid a idi umadani ti pannacairikep ti ruangan, idi nasipngeten, dagidi a tattao rimmuarda; ket diac ammo no sadino ti napananda; surutenyo ida iti madaras, ta abutenyo ida.
Ngem isu pinaulina ida iti pangatepan, ket inlemmengna ida cadagiti puon ti lino nga inurnosna iti rabaw ti pangatepan.
Ket dagiti tattao kinamatda ida iti dalan nga agturong iti Jordan agingga cadagiti pagballasiwan: ket apaman a dagidiay nagcamat cadacuada nacaruarda, rinpcanda di ruangan.
Ket idi dida pay nagidda, isu immuli a napan cadacuada iti rabaw ti pangatepan;
Ket kinunana cadagiti tattao, siac ammoc a ni Jehova intedna cadacayo daytoy a daga, ket dacami mabutengcami a gapu cadacayo: ket dagiti amin nga agnaed iti daga agrunawda iti sangoyo.
Ta nangngegmi a ni Jehova pinagmagana dagiti danum ti Baybay a Nalabaga iti sangoananyo, idi a rimmuarcayo sadi Egipto; ken daydi inaramidyo cadagiti dua nga ar-ari dagiti Amorreos, a nagyanda idi iti ballasiw ti Jordan, da Seon ken Og, isuda a pinapatayyo a tinalipupus.
Ket biagenyonto ni amac ken ni inac, ken dagiti cacabsatco a lallaki ken babbai, ken amin daydiay a cucuada, ket ispalenyonto dagiti bibiagmi iti patay.
Ket dagiti tattao kinunada kencuana, Ti biagmi maipaay iti biagmo, no dicay ipalgac coma daytoy a panggepmi; ket isunto, nga intono ni Jehova itedna cadacami daytoy a daga, agaramidcaminto kenca a sicacaasi ken sipupudno.
Idin isu pinaulogna ida iti maysa a tali iti tawa: ta ti balayna adda idi iti rabaw ti bacud; ket isu nagtaeng idi iti rabaw ti bacud.
Ket kinunana cadacuada, Incayo iti bantay: di la ket ta dagiti cumamat, matumpungandacayo: ket agyancayo idiay a silelemmeng iti tallo nga al-aldaw, inggana a dagidiay nga agcamat cadacayo, agawidda, ket iti calpasanna incayo iti dalanyo.
Ket dagiti lallaki kinunada kencuana, Dacami dicamto mapabasol iti daytoy a sapatam isu a pinaisapatam cadacami.
Kitaem ta intono sumreccami iti daga, sica igalutmonto daytoy a tali a nalabaga iti tawa isu a nangyulogam cadacami, ket sica ummongemto iti balaymo ni amam ken ni inam, dagiti cacabsatmo ken amin a cabbalay ni amam.
Ket isunto, a siasinoman a rumuar cadagiti ruruangan ti balaymo a mapan iti calzada, ti darana addanto iti rabaw ti olona, ket awanto ti basolmi: ket uray siasinoman a makinaedto kenca iti balaymo, ti darana adda iti rabaw ti olomi no adda ima a mangsagid kencuana.
Ngem no sica ipalgacmonto daytoy a panggepmi, dacami ngarud dicamto mapabasol iti daytoy a sapatam isu a pinaisapatam cadacami.
Ket Isu simmungbat, Cas ti kinunayo, castan coma
Ket imbaonna ida, ket pimmanawda; ket ingalutna di tali a nalabaga iti tawa.
Ket rimmuarda, ket nacagtengda iti bantay ket nagyanda idiay iti tallo nga aldaw, agingga iti nacaawiden dagiti nagcamat cadacuada; ket dagidi nagcamat, nagbirucda cadacuada cadagiti amin a daldalan, ngem dida nasaracan ida.
Idin dagidi dua a tattao nagawidda, ket simmalogda iti bantay, ket bimmallasiwda, ket immayda ken ni Josue nga anac ni Nun; ket sinaritada amin dagiti napasamacda.
Ket kinunada ken ni Josue, Pudno a ni Jehova inyawatna amin a daga cadagiti imatayo; ket maysa pay, amin dagiti agnaed iti daga agrunawda iti sangotayo.
Ti ornos a maipapan iti panangballasiw iti Jordan.
Dagiti tattao agballasiwda iti Jordan.
Ket ni Josue bimmangon a nasapa iti bigat; ket immalisda nanipud Settim, ket immayda aginggana iti Jordan, isu, ken amin dagiti annac ti Israel; ket nagyanda sadiay iti sacbay ti ibaballasiwda.
Ket naaramid idi calpasan dagiti tallo nga al-aldaw, a dagiti agturturay naglasatda idi iti nagtengngaan ti pacarso;
Ket nagbilinda cadagiti tattao, a cunada, Intono makitayo coma ti lacasa ti tulag ni Jehova a Diosyo, ken dagiti papadi a dagiti Levitas a sia-awit kencuana, dacayo pumanawcayto iti yanyo, ket sumurotcayo kencuana.
Ngem addanto pagbaetan isu ken cadacayo a cas iti rucod ti dua ribu a casico: dicayto dumenna kencuana: tapno maammoanyo coma ti dalan isu nga papananyo: agsipud ta dacayo dicay pay la naglasatan idi daytoy a dalan.
Ket ni Josue kinunana cadagiti tattao: Santificarenyo dagiti bagbagiyo, ta intono bigat ni Jehova agaramidto cadagiti datdatlag iti tengngayo.
Ket ni Josue nagsao cadagiti papadi, a cunana, Alaenyo ti lacasa ti tulag, ket agballasiwcayo nga umununa ngem cadagiti tattao
Ket isuda innalada ti lacasa ti tulag, ket napanda idi una ti umili.
Ket ni Jehova kinunana ken ni Josue, Ita nga aldaw rugiancanto nga itan-oc iti imatang ti amin nga Israel, tapno maammoanda coma, a cas ti caaddac idi ken ni Moises, castanto ti caaddac kenca.
Ket ibilinmonto cadagiti papadi a mangawit iti lacasa ti tulag, a cunaem, Intono macaaycayo iti igid dagiti dandanum ti Jordan, agtacdercayto a sitatalna iti Jordan.
Ket ni Josue kinunana cadagiti annac ti Israel, Umaycayo ditoy, ket imdenganyo dagiti sasao ni Jehova a Diosyo.
Ket ni Josue kinunana, Ditoy maammoanyonto a ti Dios a sibibiag adda iti nagtengngaanyo, ket isu pacsiatennanto a di bumurong iti sangoyo ti Cananeo, ken ti Heteo, ken ti Heveo, ken ti Perezeo, ken ti Gergeseo, ken ti Amorreo, ken ti Jebuseo.
Adtoy, ti lacasa ti tulag ti Apo iti isu-amin a lubong agballasiw iti Jordan iti sangoananyo.
Gapuna a mangalacayo iti sangapulo ket dua a tattao cadagiti capcaputotan ti Israel, iti tumunggal caputotan maysa a tao.
Ket maaramidto, a intono dagiti dapdapan dagiti sacsaca dagiti papadi a mangawit iti lacasa ni Jehova nga Apo iti isu-amin a lubong, maisaaddanto cadagiti dandanum ti Jordan, a dagiti dandanum ti Jordan agbingaydanto, dagiti met laeng dandanum a sumalog manipud surong; ket agintecdanto iti sangcagabsuon.
Ket naaramid nga idi a dagiti tattao pimmanawda nanipud cadagiti toltoldada, tapno agballasiwda iti Jordan, dagiti papadi a nagawit iti lacasa ti tulag addada iti sangoanan dagiti tattao;
Ket idi a dagidi a nagawit idi lacasa simmalugda iti Jordan, ken dagiti sacsaca dagiti papadi a nagawit idi lacasa naitanebda idi igid ti danum (ta ti Jordan aglippias iti amin a tepteppangna iti amin a tiempo ti panagani,)
A dagiti dandanum a sumalog idi nga aggapu iti surong nagsardengda; ket timmacderda ket nagpangatoda a maysa a gabsuon, iti adayu idiay Adam, nga ili nga adda iti abay ti Sartan; ket dagidiay a nagsalog a nagturong iti baybay ti Araba, iti Baybay ti Asin met laeng, naibusdan amin, ket dagiti tattao nagballasiwda idi iti batog ti Jerico.
Ket dagiti papadi a nangawit idi lacasa ti tulag ni Jehova nagtacderda a siiintec iti daga a namaga iti tengnga ti Jordan; ket isu-amin nga Israel nagballasiwda iti daga a namaga, agingga iti amin ti nacion nalpasda a nagballasiw iti Jordan.
Ket naaramid, nga idi nga amin ti nacion nalpasda a nagballasiw ti Jordan, a ni Jehova nagsao ken ni Josue, a kinunana,
Mangalacayo iti sangapulo ket dua a tattao iti umili, iti tunggal caputotan maysa a tao,
Ket ibilinyo cadacuada, a cunayo, Mangalacayo manipud iti tengnga ti Jordan, iti lugar a nagtacderan a siiintec dagiti sacsaca dagiti papadi, iti sangapulo ket dua a batbato, ket icuyogyo ida cadacayo ket idissoyo ida, iti pagdagusanyo isu a pagdagusanyonto itoy a rabii.
Idin ni Josue inayabanna dagiti sangapulo ket dua a tattao nga insaganana cadagiti annac ti Israel, iti tunggal caputotan maysa a tao:
Ket ni Josue kinunana cadacuada, Magnacayo iti sangoanan ti lacasa ni Jehova a Diosyo iti tengnga ti Jordan, ket tunggal tao cadacayo mangibaclay coma iti maysa a bato, a cas mayalubog iti bilang dagiti caputotan dagiti annac ti Israel;
Tapno daytoy isu coma ti maysa a pagilasinan cadacayo, nga intono dagiti annacyo agsalsaludsudda iti mapasungad a tiempo, a cunaenda, Ania aya ti pangipapananyo cadagitoy a batbato?
Iti casta cunayonto cadacuada, Agsipud ta dagiti dandanum ti Jordan nagbisngayda iti sangoanan ti lacasa ti tulag ni Jehova; idi naiballasiw idiay Jordan, dagiti dandanum ti Jordan nagbisngayda: ket dagitoy a batbato isudanto ti pacalaglagipan cadagiti annac ti Israel iti agnanayon.
Ket dagiti annac ti Israel inaramidda a casta cas imbilin ni Josue, ket nangalada iti sangapulo ket dua a batbato iti tengnga ti Jordan, cas ni Jehova sinaona ken ni Josue, cas iti bilang dagiti caputotan dagiti annac ti Israel; ket intogotda ida iti nagdagusanda, ket indissoda ida sadiay.
Ket ni Josue nangicabil iti sangapulo ket dua a batbato iti tengnga ti Jordan iti disso a nagtacderan dagiti sacsaca dagiti papadi a nangawit idi lacasa ti tulag: ket addada idiay agingga itoy nga aldaw.
Ta dagiti papadi a nangawit idi lacasa nagtacderda iti tengnga ti Jordan, aginggana iti naturpos amin a banag a ni Jehova imbilinna ken Josue a saoenna cadagiti tattao, cas mayalubog cadagiti isu-amin a ni Moises imbilinna idi ken ni Josue: ket dagiti tattao nagdarasda ket nagballasiwda.
Ket naaramid, nga idi amin dagiti tattao nalpasdan ti nagballasiw, a di lacasa ni Jehova naiballasiw, ken dagiti papadi, iti saclang dagiti tattao.
Ket dagiti annac ni Ruben, ken dagiti annac ni Gad, ken ti cagudua ti caputotan ni Manases nagballasiwda a siiigam iti sangoanan dagiti annac ti Israel, cas ni Moises imbagana cadacuada:
Aguppat a pulo a ribu dagiti nasagana a siiigam a makigubat nagballasiwda iti sango ni Jehova a napan iti pagbabacalan, cadagiti tay-ac ti Jerico.
Iti daydi nga aldaw ni Jehova intan-ocna ni Josue iti imatang ti isu-amin nga Israel; ket nagbutengda kencuana a cas iti panagbutengda ken Moises iti amin nga al-aldaw ti panagbiagna.
Ket ni Jehova nagsao ken Josue, a kinunana,
Bilinem dagiti papadi nga agawit iti lacasa ti tulag, a sumang-atda iti Jordan.
Ni Josue ngarud binilinna dagiti papadi, a kinunana, Sumang-atcayo iti Jordan.
Ket naaramid, nga idi a dagiti papadi a nangawit idi lacasa ti tulag ni Jehova simmang-atda nanipud iti tengnga ti Jordan, ket dagiti dapdapan dagiti sacsaca dagiti papadi naitacdangdan iti namaga a daga, a dagiti dandanum ti Jordan nagsublida iti lugarda, ket naglippiasda cadagiti isu-amin a tepteppangna a cas met la idi casisigudna.
Ket dagiti tattao simmang-atda idiay Jordan iti maicasangapulo nga aldaw ti umuna a bulan, ket nagpacarsoda idiay Gilgal, iti beddeng a daya ti Jerico.
Ket dagidi sangapulo ket dua a batbato, nga innalada idiay Jordan, ni Josue insaadna ida idiay Gilgal.
Ket nagsao cadagiti annac ti Israel, a kinunana, Intono dagiti annacyo saludsodendanto cadagiti ammada iti mapasungad a tiempo, a cunaenda, Ania ti caipapananda dagitoy a batbato?
Isu ti panangipacaammoyonton coma cadagiti annacyo, a cunaenyo, Ti Israel nagballasiw ditoy Jordan iti namaga a daga.
Ta ni Jehova a Diosyo pinagmagana dagiti dandanum ti Jordan nanipud iti sangoyo, inggana iti nacaballasiwcayo, cas ni Jehova a Diosyo inaramidna iti Baybay a Nalabaga, isu a pingmagana iti sangoananmi, inggana idi nacaballasiwcami,
Tapno isu-amin a tattao ditoy lubong maammoanda coma ti ima ni Jehova, nga isu mannacabalin: tapno agbutengcayo coma ken Jehova a Diosyo iti agnanayon.
Dagiti Cananeos mapakigtotda.
Ti panangngilin iti pascua.
Ti mana agsardeng.
Ti sirmata ni Josue.
Ket naaramid, nga idi dagiti amin nga ar-ari dagiti Amorreo, nga addada iti ballasiw wti Jordan iti laudenna, ken amin dagiti ar-ari dagiti Cananeos, nga adda iti igid ti baybay, nangngegda no casano ti panangpamaga ni Jehova cadagiti dandanum ti Jordan nanipud iti sangoanan dagiti annac ti Israel, inggana iti nacaballasiwcami, a dagiti puspusoda nagrunawda, ket awanen ti ingel cadacuada, a gapu cadagiti annac ti Israel.
Iti daydi a tiempo ni Jehova kinunana ken ni Josue, Mangaramidca cadagiti im-imuco a pamulinawen ket cugitem manen a piduaen dagiti annac ti Israel.
Ket ni Josue nangaramid cadagiti im-muco a pamulinawen, ket kinugitna dagiti annac ti Israel idiay turod dagiti akinsango a cudil.
Ket daytoy ti gapuna a ni Josue nangcugit idi: isu-amin a tattao a rimmuar idiay Egipto, a lallaki, a dagiti amin a tattao met laeng ti gubat natayda iti let-ang iti dalan, iti calpasan ti iruruarda idiay Egipto.
Ta isu-amin a tattao a rimmuar idiay Egipto nacugitda; ngem isu-amin a tattao a nayanac iti let-ang iti dalan idi naggapuda idiay Egipto, saanda a nagcugit.
Ta dagiti annac ti Israel nagnada bayat iti uppat a pulo a tawen idiay let-ang, agingga iti amin a nacion, a cadagiti tattao met laeng ti gubat a rimmuar idiay Egipto, naibusda, agsipud ta dida impangag ti timec ni Jehova; isuda a nangisapataan ni Jehova a dina palubosan ida a cumita iti daga isu a ni Jehova isapatana cadagiti ammada nga itedna coma cadacami, maysa a daga a pagayusan ti gatas ken diro.
Ket dagiti annacda, isuda a binangonna iti saadda, ni Josue kinugitna ida: ta saanda a nacugit, agsipud ta dida kinugit ida iti dalan.
Ket naaramid, nga idi nalpasda a kinugit amin ti nacion, a nagyanda cadagiti disdissoda idiay pacarso, aginggana naimbaganda.
Ket ni Jehova kinunana ken Josue, Ita nga aldaw inlisic cadacayo ti pannacababalaw ti Egipto
Gapuna a ti nagan daydiay a lugar nainaganan Gilgal, inggana ita nga aldaw.
Ket dagiti annac ti Israel nagpacarsoda idiay Gilgal; ket nagpascuada idi maicasangapulo ket uppat nga aldaw ti bulan iti rumabii cadagiti tantanap ti Jerico.
Ket nanganda iti apit ti daga iti bigat iti calpasan ti pascua, cadagiti bibingca nga di-nalivaduraan ken bucbukel a kinirog, iti daydi met la nga aldaw.
Ket ti mana nagsardeng iti bigat, idi calpasan ti pannanganda iti apit ti daga; dagiti annac ti Israel awanen ti manada uray caano; no di ket nanganda iti bunga ti daga ti Canaan iti daydi a tawen.
Ket naaramid, nga idi a ni Josue adda iti denna ti Jerico, nga intangadna dagiti matana ket kimmita, ket adtoy, ti maysa a lalaki a nagtacder iti sangona a siaasut ti campilanna idi imana: ket ni Josue immasideg kencuana, ket kinunana kencuana, Sica cumapponca cadacami wenno sica cumabusorca cadacami?
Ket isu kinunana, Saan; ngem siac cas principe ti buyot ni Jehova nga umayac ita
Ket ni Josue nagpacleb iti daga, ket nagdaydayaw, ket kinunana kencuana, Ania ti cuna ni Apoc iti adipenna?
Ket ti principe ti buyot ni Jehova kinunana ken Josue, Iccatem ta zapatosmo ita sacam; ta iti disso a nagtacderam isu ti nasantoan
Ket ni Josue tinungpalna a casta.
Ti pannacalawlaw ken pannacadadael ti Jerico.
Ti Jerico napunitan a naimbag a gapu cadagiti annac ti Israel: awan a pulos ti macaruar ket awan met ti macastrec.
Ket ni Jehova kinunana ken Josue, Kitaem, inyawatco ita imam ti Jerico, ken iti arina, ken dagiti tattao a maingel.
Ket lawlawemto ti ili, amin dagiti tattao ti gubat, lawlawenyonto iti maminsan ti ili
Casta ti aramidemto cadagiti innem nga al-aldaw.
Ket pito a papadi mangicuyogdanto cadagiti pito a tangtangguyob a sara ti carcarnero a lallaki iti sango ti lacasa: ket iti maicapito nga aldaw lawlawenyonto ti ili iti maminpito a dardaras, ket dagiti papadi paguniendanto dagiti tangtangguyob.
Ket isunto, nga, intono pagtimkenda a napaut ti tangguyob a sara ti carnero a lalaki, ken intono mangegyo ti timec ti tangguyob, isu-amin a tattao agriawdanto iti natbag nga ariwawa; ket ti bacud ti ili margaayto a mairipap, ket dagiti tattao sumang-atdanto tunggal maysa a sililinteg iti sangoananna.
Ket ni Josue nga anac ni Nun inayabanna dagiti papadi, ket kinunana cadacuada, Alaenyo ti lacasa ti tulag, ket pito a papadi mangicuyogda coma cadagiti pito a tangtangguyob a sara ti carcarnero a lallaki iti sangoanan ti lacasa ni Jehova.
Ket isuda kinunada cadagiti tattao, Magnacayo, ket lawlawenyo ti ciudad, ket dagiti siiigam a tattao magnada coma iti sangoanan ti lacasa ni Jehova.
Ket idi a casta, nga, idi a ni Josue nagsao cadagiti tattao, dagiti pito a papadi a siiggem cadagiti pito a tangtangguyob a sara dagiti carcarnero a lallaki nagnada iti sangoanan ni Jehova, ket pagpagunienda dagiti tangtangguyob: ket ti lacasa ti tulag ni Jehova sinurotna ida.
Ket dagiti siiigam a tattao napanda iti sangoanan dagiti papadi nga agpagpaguni idi cadagiti tangtangguyob, ket dagiti buybuyot simmurotda idi lacasa, dagiti sacerdote pagpagunienda dagiti tangguyob idi a magmagnada.
Ket ni Josue binilinna dagiti tattao, a kinunana, Dicayto agririaw, saan coma a mangngeg ti timecyo, saanto a sumngaw ti uray ania a sao dita ngiwatyo, aginggana iti aldaw a panangibagac cadacayo nga agriawcayo; isunto ti panagriawyon.
Iti casta pinailawlawna di lacasa ni Jehova iti ili, a linicmutda iti naminsan: ket napanda iti pacarso ket nagtaengda iti pacarso.
Ket ni Josue bimmangon a nasapa unay iti bigat, ket dagidi papadi binagcatda di lacasa ni Jehova.
Ket dagiti pito a papadi a siiggem cadagiti pito a tangguyob a sara ti carcarnero a lallaki iti sangoanan ti lacasa ni Jehova napanda a cancanayon, ket pinagtimecda dagiti tangguyob: ket dagiti siiigam a tattao napanda iti sangoananda; ket dagiti buybuyot simmurotda iti lacasa ni Jehova, a dagiti papadi pagtimtimkenda dagiti tangguyobda idi a magmagnada.
Ket iti maicadua nga aldaw linawlawda ti ili iti naminsan, ket nagsublida iti pacarso: casta ti inaramidda iti innem nga aldaw.
Ket naaramid iti maicapito nga aldaw, a bimmangonda a nasapa unay iti parbangon, ket linawlawda di ili iti casdi met laeng iti naminpito a daras: daydi laeng nga aldaw ti pananglawlawda iti ili cadagiti naminpito a daras.
Ket naaramid idi maicapito a daras, idi a dagiti papadi pinagunida dagiti tangguyobda, a ni Josue kinunana cadagiti tattao, Agriawcayo; ta ni Jehova intedna cadacayo ti ili.
Ket ti ili maipaayto, isu met laeng ken dagiti isu-amin nga adda iti unegna, ken ni Jehova; ni laeng Raab a balangcantis ti agbiagto, isu ken isu-amin nga adda a cadduana iti balay, agsipud ta inlemmengna dagiti babaonen nga imbaontayo.
Ngem dacayo, isuna laeng a liclicanyo ti banag a naipaay, di la ket ta idi nga impaayyo, no mangalacayo iti naipaay; iti casta aramidenyo a mailunod ti pacarso ti Israel, ket isu ti riribukenyo.
Ngem isu-amin a pirac ken balitoc, ken al-alicamen a suer ken landoc nasantoandanto ken Jehova: maiyegdanto iti paggamengan ni Jehova.
Iti casta dagiti tattao nagpuccawda, ket dagiti papadi pinagunida dagiti tangguyobda: ket naaramid, idi a dagiti tattao nangegda di aweng di tangguyob, a dagiti tattao nagriawda iti natbag nga ariwawa, ket di bacud nargaay a nasimpa, iti casta dagiti tattao simrecda iti ili, tunggal tao a nanglinteg iti sangona, ket innalada di ili.
Ket pinatayda nga inkisap amin nga adda iti uneg ti ili, lalaki man ken babai agpadpada, ubing man ken lacay agpadpada, ken vaca, ken carnero, ken asno, iti tadem ti campilan.
Ket ni Josue kinunana cadagiti dua a tattao a nagsiim iti daga, Sumreccayo iti balay ti babai a balangcantis, ket iruaryo ditoy ti babai, ken isu-amin a cucuana, a cas insapatayo kencuana.
Ket dagiti agtutubo a lallaki a nagsiim simrecda, ket inruarda ni Raab, ken ni amana, ken ni inana, ken dagiti cacabsatna, ken isu-amin a cucuana; isu-amin a cacabagianna casta met nga inruarda; ket incabilda ida iti ruar ti pacarso ti Israel.
Ket pinuuranda di ili iti apuy, ken isu-amin nga adda kencuana; ti laeng pirac, ken balitoc, ken dagiti al-alicamen a suer ken landoc, ti indulinda iti paggamengan ti balay ni Jehova.
Ngem ni Raab a balangcantis, ken dagiti cabbalay ni amana, ken amin a cucuana, isuda laeng ti nabiag nga inispal ni Josue; ket ni Raab nagnaed iti tengnga ti Israel inggana ita nga aldaw, ta inlemmengna dagidi babaonen nga ni Josue imbaonna idi a mangsiim iti Jerico.
Ket ni Josue incumitna cadacuada ti maysa a sapata iti daydi a tiempo, a kinunana, Mailunod ti tao iti saclang ni Jehova, ti tumacder ken mangbangon itoy ili a Jerico: ti mangicabilto iti cimientona matayto ti anacna nga inauna, ket ti mangicabilto cadagiti ruruanganna matayto ti anacna nga inaudi.
Iti casta, ni Jehova adda idi ken ni Josue; ket ti damagna naisacnap iti isu-amin a daga.
Ti pannacaabac ti Israel idiay Ai.
Ti pannacasalungasing ni Acan.
Ngem dagiti annac ti Israel nacaaramidda iti panaglabsing iti banag a naipaay; ta ni Acan, nga anac a lalaki ni Carmi, nga anac a lalaki ni Zabdi, nga anac a lalaki ni Zera, ti caputotan ni Juda, nangala iti banag a naipaay: ket ti pungtot ni Jehova simged a maibusor cadagiti anac ti Israel.
Ket ni Josue nangibaon cadagiti tattao nanipud Jerico agingga iti Ai, a caabay ti Beth-aven, iti bangir a daya ti Beth-el, ket nagsao cadacuada, a kinunana, Sumang-atcayo ket siimenyo ti daga
Ket dagiti tattao simmang-atda ket siniimda ti Ai.
Ket nagsublida ken Josue, ket kinunada kencuana, Dica coma pasang-aten amin dagiti tattao; no saan laeng a dua wenno tallo a ribu a tattao ti sumang-at ken mangcabil iti Ai; dica pagbannogen amin a tattao idiay; ta bassitda unay.
Iti casta simmang-atda idiay dagiti tattao nga agtallo a ribu: ket nagtarayda nanipud iti sangoanan dagiti tattao a taga Ai.
Ket dagiti tattao a taga Ai nangpatayda cadacuada iti agtallopulo ket innem a tattao; ket kinamatda ida nanipud sangoanan ti ruangan inggana iti Sebarim, ket kinabilda ida iti salugan: ket dagiti puspuso dagiti tattao nagrunaw, ket nagbalin a cas danum.
Ket ni Josue pinigisna dagiti pagan-anayna, ket nagpacleb iti daga iti sangoanan ti lacasa ni Jehova inggana iti malem, isu ken dagiti lallacay ti Israel; ket tinapocanda dagiti ol-oloda.
Ket ni Josue kinunana, Ay, O Apo Jehova, ania ti gapuna a inyegmo dagiti isu-amin a tattao iti ballasiw ti Jordan, tapno yawatnacami iti ima dagiti Amorreo, tapno papatayendacami
napneccami ken nagbaticami la coman iti ballasiw ti Jordan!
O, Apo, ania ti saoecto, iti calpasan a ti Israel timmallicud iti sangoanan dagiti cabusorna!
Ta dagiti Cananeo ken isu-amin nga agnaed iti daga isu ti madamagdanto, ket alicubcubendacamto, ket iccatendanto ti naganmi iti daga: ket ania ti aramidemto a maipaay iti naindaclan a naganmo?
Ket ni Jehova kinunana ken Josue, Bumangonca; ania ti gapuna aya a nagpaclebca?
Ti Israel nagbasol, wen, isuda sinalungasingda ti tulagco nga imbilinco cadacuada: wen, isuda nangalada iti banag a naipaay, ket nagtacawda met, ken nagulbodda met; ken isu ti indulinda iti tengnga dagiti al-alicamenda met laeng.
Gapuna a dagiti annac ti Israel dida mabalin ti agtacder iti sango dagiti cabusorda; timmallicudda iti sangoanan dagiti cabusorda, agsipud ta nagbalinda a nailunod: uray caanoman awanacton cadacayo, malacsid no dadaelenyo ti naipaay a banag nga adda iti tengngayo.
Tumacderca, Santificarem dagiti tattao, ket cunam, Agsantificarcayo cadacayo met laeng inggana iti bigat: ta castoy ti cuna ni Jehova, a Dios ti Israel, Adda banag a naipaay iti tengngam, O Israel; dica mabalin ti agtacder iti sangoanan dagiti cabusormo, inggana iti dica ibelleng ti banag a naipaay manipud iti tengngayo.
Intono bigat ngarud mayasidegcayto cadagiti capcaputotanyo: ket maaramidto, a ti caputotan nga alaen ni Jehova umasidegto cadagiti finamfamilia; ket ti familia a ni Jehova alaennanto umasidegto cadagiti cabbalay; ket ti cabbalay a ni Jehova alaennanto umasidegto a masaggaysa ti tao.
Ket maaramidto, a daydiay a naala agraman ti banag a naipaay mapuuranto iti apuy, isu ken isu-amin nga adda kencuana; agsipud ta sinalungasingna ti tulag ni Jehova, ken agsipud ta nangaramid iti kinamauyong iti Israel.
Iti casta ni Josue bimmangon a nasapa iti bigat, ket inyasidegna ti Israel cadagiti pinutonputot: ket ti caputotan ni Juda naala:
Ket isu inyasidegna iti familia ni Juda: ket innalana ti familia dagiti Zeratas: ket inyasidegna ti familia dagiti Zeratas a sinaggaysa, ken naala ni Zabdi:
Ket inyasidegna ti cabbalay a sinaggaysa: ket ni Acan, nga anac a lalaki ni Carmi, nga anac a lalaki ni Zabdi, nga anac a lalaki ni Zera, ti caputotan ni Juda, naala.
Ket ni Josue kinunana ken ni Acan, Anacco, Agdawatac kenca, itedmo ti pammadayaw ken Jehova, a Dios ti Israel, ket agpudnoca kencuana: ket palawagem caniac itatta no ania ti inaramidmo; dica ilibac caniac.
Ket ni Acan simmungbat ken Josue, ket kinunana, Iti kinapudnona nacabasolac iti maicaniwas ken Jehova, a Dios ti Israel, ket castoy ti inaramidco:
Idi nakitac iti tengnga ti samsam ti nasayaat a dalungdong a taga Babilonia, ken dua a gasut a siclo a pirac, ken maysa a bengngal a balitoc a limapulo a siclo ti gantingna, idin inagumac ida, ket innalac ida: ket adtoy, a nailemmengda iti daga iti tengnga ti toldac, ket ti pirac iti babana.
Iti casta ni Josue nagbaon cadagiti babaonen, ket nagtarayda a napan iti tolda; ket, adtoy, a nailemmeng iti toldana, ket ti pirac iti babana.
Ket innalada idi nanipud iti tengnga ti tolda, ket inyegda ida ken Josue, ken cadagiti isu-amin nga annac ti Israel: ket indissoda ida iti sangoanan ni Jehova.
Ket ni Josue, ken isu-amin nga Israel a kimmuyog kencuana, innalada ni Acan nga anac a lalaki ni Zera ken ti pirac, ken ti dalungdong ken ti bengngal a balitoc, ken dagiti annacna a lallaki, ken annacna a babbai, dagiti vacana, ken dagiti asnona, ken dagiti carnerona, ken ti toldana, ken isu-amin nga adda kencuana: ket inyegda ida iti lobong ti Acor.
Ket ni Josue kinunana, Apayapay aya a riniribucnacami
ni Jehova riribukennaca ita nga aldaw
Ket isu-amin a Israelitas isu inuburda cadagiti batbato; ket pinuuranda ida, ket inuburda ida cadagiti batbato.
Ket namatacderda iti rabawna iti dackel a gabsuon ti bato iti daydi nga aldaw; ket ni Jehova nagbaw-ing nanipud iti kinarungsot ti pungtotna
Gapuna a ti nagan daydiay a lugar nanaganan, Ti lobong ti Acor inggana ita nga aldaw.
Ti panagsurat ken panagbasa iti linteg idiay Ebal.
Ket ni Jehova kinunana ken Josue, Dica agbuteng, ken dica met agcullayaw: alaem a cumuyog kenca amin a tattao ti gubat ket tumacderca, sumangatca idiay Ai; kitaem, nga inyawatco ita imam ti ari ti Ai, ken dagiti tattaona, ken ti ilina, ken ti dagana:
Ket aramidemto iti Ai ken iti arina ti cas inaramidmo iti Jerico ken iti arina: isuna laeng ti samsamna, ken dagiti an-animalna, ti alaemto a cayawyo: mangisaadca iti maysa a pagsaneban a maipaay iti ili iti licudanna.
Iti casta ni Josue timmacder, ken amin dagiti tattao ti gubat, a mapan sumang-at idiay Ai: ket ni Josue pimmili iti tallo ribu a tattao, tattao a mamaingel, ket imbaonna ida iti rabii.
Ket imbilinna cadacuada, a cunana, Adtoy, agsanebcayto a maibusor iti ili iti licudan ti ili; dicayo adayuan unay ti ili, no di ket sisasaganacayo amin:
Ket siac, ken amin dagiti tattao nga adda caniac, umadanicamto iti ili
Ket maaramidto, nga intono rumuarda a sumaranget cadacami, a cas idi immuna, nga agtaraycaminto manipud iti sangoananda;
Ket surotendacaminto, inggana iti mayadayumi ida manipud iti ili; ta cunadanto, nagtarayda iti sangotayo a cas idi immun-una: iti casta agtaraycaminto manipud iti sangoananda.
Ket tumacdercayto iti pagsaneban, ket alaenyonto ti ili: ta ni Jehova a Diosyo yawatnanto ita imayo.
Ket isunto, nga intono malasudanyo ti ili, puuranyonto ti ili; cas iti sao ni Jehova ti aramidenyonto: kitaenyo, Siac imbilinco cadacayo.
Ket ni Josue imbaonna ida: ket napanda iti pagsaneban, ket nagyanda iti nagbaetan ti Bet-el ken Ai, iti deppaar a laud ti Ai: ngem ni Josue nakipagnaed cadagiti tattao iti daydi a rabii.
Ket ni Josue bimmangon a nasapa iti bigat, ket inurnosna dagiti tattao, ket simmang-atda, isu ken dagiti lallacay ti Israel, iti sango dagiti tattao sadi Ai.
Ket isu-amin dagiti tattao, a dagiti met laeng tattao ti gubat nga adda kencuana, simmang-atda, ket dimtengda, ket immayda iti sango ti ili, ket nagpacarsoda iti abay nga amianan ti Ai: ket adda lobong a nagbaetanda isu ken iti Ai.
Ket nangala iti aglima a ribu a tattao, ket incabilna ida iti pagsaneban iti nagbaetan ti Bet-el ken Ai, iti deppaar a laud ti ili.
Iti casta insaadna dagiti tattao, a ti met laeng amin a buyot nga adda iti deppaar nga amianan ti ili, ken dagiti agsaneb addada iti bangir a laud ti ili; ket ni Josue napan iti daydi a rabii iti nagtengngaan ti lobong.
Ket naaramid idi a ti ari ti Ai isu nakitana, nagdardaras ket bimmangon a nasapa, ket dagiti tattao ti ili rimmuarda a nanggubat a maibusor iti Israel, isu ken dagiti isu-amin a tattaona, iti tiempo a natudingan, iti sangoanan ti Araba; ngem dina ammo nga adda maysa a pagsaneban a maibusor kencuana iti licudan ti ili.
Ket ni Josue ken amin nga Israel inaramidda ti cas la no maabacda iti sangoananda, ket nagtarayda iti dalan nga agpalet-ang.
Ket isu-amin dagiti tattao nga adda iti ili naayabanda a naummong a cumamat cadacuada; ket sinurotda ni Josue, ket nairuarda iti ili.
Ket awan ti nabati a lalaki idiay Ai wenno idiay Beth-el, a saan a napan kimmamat iti Israel: ket pinanawanda ti ili a silulucat, ket kinamatda ti Israel.
Ket ni Jehova kinunana ken Josue, Itayagmo ta gayang nga adda ita imam a iturongmo iti Ai; ta isu yawatconto ita imam
Ket ni Josue intayagna di gayang nga adda idi imana a maiturong iti ili.
Ket dagiti agsaneb timmacderda a nasingdat iti yanda, ken nagdarisonda idi apaman nga intayagna di imana, ket sinerrecda di ili ket innalada: ket nagsiglatda, ket pinuuranda di ili.
Ket idi a dagiti tattao ti Ai timmalliawda iti licudanda, kimmitada, ket, adtoy, a ti asoc ti ili nagpangato idi nga agpalangit, ket awan ti pannacabalinda nga agtalaw itoy a dalan wenno idiay a dalan; ket dagiti tattao a nagtalawda idi a nagpalet-ang simmangoda cadagidi agcamcamat.
Ket idi a ni Josue ken isu-amin nga Israel nakitada a dagiti agsaneb naaladan ti ili ken di asoc ti ili nagpangato idi, iti casta nagsublida manen, ket pinapatayda dagiti tattao ti Ai.
Ket dagiti dadduma rimmuarda iti ili a bumosor cadacuada; iti casta nga addada idi iti tengnga ti Israel, dagiti dadduma itoy a sikigan, ket dagiti dadduma idiay a sikigan: ket kinabilda ida, iti casta nga awan ti tiniddada cadacuada wenno nacatalaw.
Ket ti ari ti Ai innalada a sibibiag ket isu inyegda ken Josue.
Ket naaramid, idi a ti Israel nalpasnan ti panagpapatayna cadagiti isu-amin a naed ti Ai iti away, iti let-ang a nagsurotanda cadacuada, ket napasagda amin iti tadem ti campilan, inggana iti napucawda, ket iti casta nga isu-amin nga Israel nagsublida iti Ai ket isu kinabilda iti tadem ti campilan.
Ket ti dagup ti napasag iti daydi nga aldaw, lallaki ken babbai, sangapulo ket dua a ribu, nga amin met laeng a tattao ti Ai.
Ta ni Josue dina binaw-ing di imana isu a pinangitayagna idi gayang, inggana iti napucawna a natalipupus amin dagiti tattao ti Ai.
Dagiti laeng an-animal ken dagiti sinamsam ti ili ti innala ti Israel a kinayawan a maipaay cadacuada, a mayalubog iti sao ni Jehova, nga imbilinna ken Josue.
Iti casta ni Josue pinuuranna ti Ai, ket isu inaramidna a maysa a gabsuon nga agnanayon, maysa a kinawalangwalang met laeng, inggana ita nga aldaw.
Ket binitayna ti ari ti Ai aginggana iti rumabii: ket idi a ti init bumaba ni Josue nagbilin, ket imbabada di bangcayna idi cayo, ket isu impalladawda iti ruangan ti ili, ket ginaburanda iti dackel a gabsuon dagiti batbato, aginggana ita nga aldaw.
Idin ni Josue nangbangon iti altar ken Jehova, a Dios ti Israel, idiay bantay Ebal,
Cas ni Moises nga adipen ni Jehova imbilinna cadagiti annac ti Israel, cas naisurat iti libro ti linteg ni Moises, maysa nga altar a batbato a di natagaan, nga iti rabawda awan ti siasinoman a tao a nangingato iti landoc: ket kencuana nangidatonda ken Jehova cadagiti datdaton a mapuuran, ken nangirucbabda cadagiti datdaton ti cappia.
Ket idiay insuratna iti rabaw dagiti batbato ti maysa a copia ti linteg ni Moises, isu nga insuratna iti imatang dagiti annac ti Israel.
Ket isu-amin nga Israel, ken dagiti lallacayda ken dagiti agturturay ken dagiti oc-ocomda, nagtacderda iti daytoy a sikigan ti lacasa ken iti dayta a sikigan iti sangoanan dagiti papadi a Levitas, a nangawit idi lacasa ti tulag ni Jehova, no casano cadagiti gangannaet casta met cadagiti umili; iti cagudduada iti sango ti bantay Gerizim, ket ti caguddua iti sango ti bantay Ebal; cas ni Moises nga adipen ni Jehova imbilinna idi unana, tapno bendicionanda coma dagiti tattao ti Israel.
Ket sana insaganad nga imbasa dagiti isu-amin a sasao ti linteg, ti bendicion ken ti lunod, cas mayalubog iti amin nga adda a maisurat iti libro ti linteg.
Awan idi ti sao cadagiti amin nga imbilin ni Moises a di-imbasa ni Josue iti sango ti isu-amin a gimong ti Israel, cadagiti babbai ken ububbing, ken cadagiti gangannaet nga adda cadacuada idi.
Ket naaramid, nga idi nga isu-amin dagiti ar-ari nga addada idi iti ballasiw ti Jordan, iti caturodan, ken cadagiti tantanap, ken iti isu-amin nga igid ti dackel a taaw iti sango ti Libano, dagiti Heteos, Amorreos, Cananeos, Perezeos, Heveos, ken Jebuseos, nadamagda;
A naguummongda, tapno makigubatda ken Josue ken iti Israel iti maymaysa a timpuyog.
Ngem idi a dagiti agnaed iti Gabaon natimudda no ania ti inaramid idi ni Josue iti Jerico ken iti Ai,
Isuda nangaramatda met iti sicap, ket napanda ket nagaramidda a casda la nabaon, ket nangalada cadagiti supsupot a daan nga imparabao cadagiti asnoda, ken cadagiti lallalat a pagiccan ti arac, daan ken napigis, ken napunggos,
Ken zapzapatos a daan ken tacup-tacup cadagiti sacsacada, ken cawcawes a daan cadacuada; ken isu-amin a tinapay a balonda namagaanen ken binuoten.
Ket immayda idi ken Josue idiay pacarso idiay Gilgal, ket kinunada kencuana, ken cadagiti tattao ti Israel, Dacami naggapucami iti adayu unay a daga: makinomocayo ngarud ita cadacami.
Ket dagiti tattao ti Israel kinunada idi cadagiti Heveos, Nalabit ngata nga agnaedcayo iti nagtengngaanmi; ket casano ngarud ti pannakinomomi cadacayo?
Ket isuda kinunada ken Josue, Dacami dagiti ad-adipenmo
Ket ni Josue kinunana cadacuada, Siasinocayo aya ken sadino aya ti naggapuanyo?
Ket isuda kinunada kencuana, Nanipud iti adayu unay a daga dagiti ad-adipenmo immayda a gapu iti nagan ni Jehova a Diosmo: ta nangegmi ti damagna, ken isu-amin a banag nga inar-aramidna idiay Egipto,
Ken isu-amin nga inaramidna cadagiti dua nga ar-ari dagiti Amorreos, nga addada idi iti ballasiw ti Jordan, ken Sejon nga ari ti Jesebon, ken ni Og nga ari ti Basan, nga addada idi sadi Astarot.
Ket dagiti lallacaymi ken amin dagiti agnaed iti dagami nagsaoda cadacami, a cunada, Mangiggemcayo Mangiggemcayo iti balon nga agpaay iti dalan, ket incayo a sumabet cadacuada, ket cunaenyo cadacuada, Dacami dagiti ad-adipenyo: ket makinomocayo ita cadacami.
Daytoy tinapaymi innalami idi a nabara cadagiti balbalaymi a maipaay iti dalan iti daydi aldaw, nga iruruarmi a umay cadacayo; ngem ita, adtoy, namagan, ken binuoten;
Dagitoy lallalat ti arac, a pinunnomi, babbaroda idi: adtoy, ket napigisdan: ket dagitoy cawcawesmi ken zapzapatosmi daandan a gapu iti caunday ti pannagna.
Ket dagiti tattao ti Israel innalada idi ti balonda, ket dida nagsalsaludsod iti patigmaan iti ngiwat ni Jehova.
Ket ni Josue nakicappia cadacuada, ken nakinomo cadacuada a tiddaenna ida a sibibiag Ket dagiti pangpanguloen ti gimong nagsapatada cadacuada.
Ket naaramid idi naturpos dagiti tallo nga al-aldaw iti calpasan ti pannakitulagda cadacuada, nangegda nga isuda idi dagiti carcarrubada, ket agnaedda iti nagtengngaanda.
Ket dagiti annac ti Israel nagnada, ket dimtengda cadagiti il-ilida iti maicatlo nga aldaw
Ket dagiti il-ilida isuda idi ti Gabaon, ken Cafira, ken Berot, ken Kiryat-jearim.
Ket dagiti annac ti Israel saanda a kinabil ida, agsipud ta dagiti pangpanguloen ti gimong insapatada cadacuada gapu ken Jehova, a Dios ti Israel
Ket isu-amin a gimong nagtanabutob idi a maibusor cadagiti pangpanguloen.
Ngem isu-amin dagiti pangpanguloen kinunada iti isu-amin a gimong, Dacami insapatami cadacuada a gapu ken Jehova, a Dios ti Israel: gapuna itatta ditay mabalin a sagiden ida.
Daytoy ti aramidentayonto cadacuada, ket baybay-antayo ida nga agbiag: di la ket ta umay ti pungtot cadatayo, a gapu iti sapata nga insapatami cadacuada.
Ket dagiti pangpanguloen kinunada cadacuada, Agbiagda coma: ngem isuda dagiti agpucpucan iti sungrod ken agsacsacdo a maipaay iti amin a gimong, cas dagiti pangpanguloen insaoda idi cadacuada.
Ket ni Josue inayabanna ida, ket nagsao cadacuada, a cunana, Apayapay aya nga inallilawdacami, a kinunayo, Adayucami unay cadacayo: idinto a makipagtaengcayo cadacami?
Gapuna ita mailunodcayo, ket dinto agcurang cadacayo ti adipen, agpada agpucan iti sungrod, ken agsacsacdo a maipaay iti balay ti Diosco.
Ket isuda simmungbatda ken Josue, ket kinunada, Agsipud ta pudno a naibaga cadagiti adipenmo, no casano daydi a ni Jehova a Diosmo imbilinna idi ken ni Moises nga adipenna nga itedna cadacayo amin a daga, ken pucawenna amin dagiti agnaed iti daga iti sangoananyo; iti casta nagbutengcami unay cadacayo iti maipaay cadagiti biagmi ket inaramidmi daytoy a banag.
Ket itatta, adtoy, addacami ita imam: cas iti pagarupemto coma a naimbag ken nalinteg a maaramid cadacami, aramidem.
Ket inaramidna cadacuada a casta, ket incanawana ida iti ima dagiti annac ti Israel, tapno dida papatayen ida.
Ket ni Josue pinagbalinna ida iti daydi nga aldaw nga agpucpucan iti sungrod ken agsacsacdo a maipaay iti gimong, ken maipaay iti altar ni Jehova inggana ita nga aldaw, iti disso nga isu pilienna idi.
Dagiti lima nga ar-ari gubatenda ti Gabaon.
Naaramid, idi a ni Adonisedec nga ari ti Jerusalem natimudna no casano ti panangala ni Josue iti Ai, ket isu dinadaelna a tinalipupus (a no casano ti inaramidna iti Jerico ken iti arina, casta met ti inaramidna iti Ai ken iti arina), ken no casano ti pannakicappia dagiti agnaed iti Gabaon iti Israel, ket addada idi cadacuada;
A nagamacda unay, agsipud ta ti Gabaon isu idi ti maysa nga ili a dackel, a maysa cadagiti naarian nga il-ili, ken agsipud ta dacdackel pay ngem iti Ai, ket isu-amin dagiti tattaona mamaingelda.
Ngarud ni Adonisedec nga ari ti Jerusalem nagbaon ken Oham nga ari ti Hebron, ken ni Piream nga ari ti Jarmut, ken ni Jafia nga ari ti Laquis, ken ni Debir nga ari ti Eglon, a kinunana,
Sumang-atcayo caniac, ket badangandac, ket cabilentayo coma ti Gabaon: ta nakicappia ken Josue ken cadagiti annac ti Israel.
Gapuna a dagiti lima nga ar-ari dagiti Amorreos, ti ari ti Jerusalem, ti ari ti Hebron, ti ari ti Jarmut, ti ari ti Laquis, ti ari ti Eglon, nagtitiponda, ket simmang-atda, isuda ken isu-amin a buybuyotda, ket nagpacarsoda a maibusor iti Gabaon, ket nakigubatda a maibusor kencuana.
Ket dagiti tattao ti Gabaon nagbaonda ken Josue iti pacarso idiay Gilgal, a cunana, Dica cucuten ta imam cadagiti ad-adipenmo; sumang-atca a madaras cadacami, ket ispalennacami, ket badangannacami: ta isu-amin dagiti ar-ari dagiti Amorreos nga agnaedda iti caturodan nagtitiponda a bumosor cadacami.
Iti casta ni Josue simmang-at nanipud Gilgal, isu ken isu-amin dagiti tattao ti gubat kencuana, ken isu-amin dagiti tattao nga agcacamaingel.
Ket ni Jehova kinunana ken Josue, Dica agbuteng cadacuada: ta inyawatco ida cadagita imam; awan ti uray asinoman a tao cadacuada nga agtacderto iti sangoanam.
Ni Josue ngarud napan nga dagus cadacuada; ta simmang-at a nagpatpatnag nanipud Gilgal.
Ket ni Jehova riniribucna ida iti sangoanan ti Israel, ket pinapatayna ida iti naindaclan a panangpapatay idiay Gabaon, ket kinamatda ida iti dalan ti sang-atan sadi Bet-horon ket kinabilda ida agingga iti Azeca, ken Maceda.
Ket naaramid, idi agtalawda manipud sangoanan ti Israel, idi addada iti salogan idiay Bet-horon, a ni Jehova tininnaganna ida cadagiti batbato a dadackel nanipud langit, cadacuada aginggana iti Azeca, ket natayda: ad-adu dagidiay napapatay cadagiti batbato nga uraro ngem dagidiay pinapatay dagiti annac ti Israel iti campilan.
Idin ni Josue nagsao ken Jehova idi aldaw a ni Jehova inyawatna dagiti Amorreos iti sangoanan dagiti annac ti Israel; ket kinunana iti imatang ti Israel, init, agintecca idiay ngato ti Gabaon; ket sica, Bulan, idiay lobong ti Ajalon.
Ket ti init nagintec, ket ti bulan nagsardeng, inggana iti di nacabales ti nacion cadagiti cabcabusorda
Daytoy saan aya a naisurat iti libro ni Jasher
Ket ti init nagintec iti tengnga ti langit, ket saan a nagdaras a limnec iti dandani maysa nga aldaw.
Ket awan idi ti aldaw a cas la iti daydi iti casacbayanna wenno iti calpasanna, a ni Jehova impangagna ti timec ti maysa a tao: ta ni Jehova nakigubat a gapu iti Israel.
Ket ni Josue nagsubli, ken isu-amin nga Israel agraman kencuana, iti pacarso idiay Gilgal.
Ket dagitoy lima nga ar-ari nagtalawda, ket naglemmengda iti rukib sadi Maceda.
Ket naibaga ken Josue, a nacuna, Dagiti lima nga ar-ari nasaracanda ida, a nailemmeng iti rukib sadi Maceda.
Ket ni Josue kinunana, Mangtulidcayo cadagiti dadackel a batbato agingga iti ngiwat ti rukib, ket mangisaadcayo cadagiti tattao a mangaywan cadacuada:
Ngem dicayo agsardeng idiay; agcamatcayo cadagiti cabcabusoryo, ket cabilenyo ti taraudida; ket dicayo palubosan ida a sumrec cadagiti il-ilida: ta ni Jehova a Diosyo inyawatna ida iti imayo.
Ket naaramid, nga idi a ni Josue ken dagiti annac ti Israel nalpasda ti nangpapatay cadacuada iti dackel a panangpapatay inggana iti napucawda ket ti natda a nabati idi cadacuada simrec cadagiti nasarikedkedan nga il-ili,
Nga isu-amin a tattao nagsublida ken Josue iti pacarso idiay Maceda a sitatalna: awan ti uray maysa a mangcuti iti dilana a maibusor iti uray siasinoman cadagiti annac ti Israel.
Idin kinuna ni Josue, Luctanyo ti ngiwat ti rukib, ket yegyo caniac dagiti lima nga ar-ari manipud iti rukib.
Ket inaramidda a casta, ket impanda kencuana nanipud iti rukib dagiti lima nga ar-ari, ti ari ti Jerusalem, ti ari ti Hebron, ti ari ti Jerimot, ti ari ti Laquis, ti ari ti Eglon.
Ket naaramid, idi nga inyegda ken Josue dagidiay nga ar-ari, a ni Josue inayabanna amin dagiti tattao ti Israel, ket kinunana cadagiti pangpangoloen dagiti tattao ti gubat a nakicuyog kencuana a napan, Umasidegcayo, ibaddecyo dagiti tengnged dagitoy nga ar-ari
Ket immasidegda, ket imbaddecda dagiti tengngedda.
Ket ni Josue kinunana cadacuada, Dicayo agbuteng, dicayo met agcullayaw; pumigsacayo ken umingelcayo: ta castoy ti aramidento ni Jehova cadagiti isu-amin a cabusoryo a cabacalyo.
Ket iti calpasanna ni Josue kinabilna ida, ket pinatayna ida, ket pinaibitinna ida cadagiti lima a cayo: ket naibitinda cadagiti caycayo agingga iti malem.
Ket naaramid idi lumnec ti init, a ni Josue nagbilin, ket imbabada ida cadagiti caycayo, ket impalladawda ida idi rukib a naglemmenganda, ket nangicabilda cadagiti dadackel a batbato iti ngiwat ti rukib, inggana ita nga aldaw.
Ket ni Josue innalana ti Maceda iti daydi nga aldaw, ket isu kinabilna iti tadem ti campilan, ken castamet ti arina: ket dinadaelna nga inkisap ida ken isu-amin a carcararua nga agnaed kencuana: awan a pulos ti tiniddana: ket inaramidna iti ari ti Maceda ti cas inaramidna iti ari ti Jerico.
Ket ni Josue immallatiw nanipud Maceda, ken isu-amin nga Israel naicuyog kencuana idiay Libna, ket ginubatda ti Libna:
Ket ni Jehova isu inyawatna met, ken castamet ti arina, iti ima ti Israel; ket isu kinabilna iti tadem ti campilan, ken isu-amin a carcararua nga agnaed kencuana; awan ti tiniddana; ket inaramidna iti arina cas ti inaramidna iti ari ti Jerico.
Ket ni Josue immallatiw nanipud Libna, ken isu-amin nga Israel naicuyog kencuana, idiay Laquis, ket nagpacarsoda a maibusor kencuana, ket nakigubatda a maibusor kencuana:
Ket ni Jehova inyawatna ti Laquis iti ima ti Israel; ket isu ti innalana iti maicadua nga aldaw, ket isu kinabilna iti tadem ti campilan, ken isu-amin a carcararua nga agnaed kencuana, cas iti amin nga inaramidna iti Libna.
Idin ni Horam nga ari ti Gazer simmang-at a bumadang iti Laquis; ket ni Josue pinatayna isu ken dagiti tattaona, agingga iti awan tiniddana kencuana a nalabasan.
Ket ni Josue immallatiw nanipud Laquis, ken isu-amin nga Israel naicuyog kencuana, iti Eglon; ket isuda nagpacarsoda a maibusor kencuana, nakigubatda a maibusor kencuana;
Ket isu innalada iti daydi nga aldaw, ket isu kinabilda iti tadem ti campilan; ken isu-amin a carcararua nga agnaed kencuana isu dinadaelna nga inkisap iti daydi nga aldaw, cas iti amin nga inaramidna iti Laquis.
Ket ni Josue simmang-at nanipud Eglon, ken amin nga Israel naicuyog kencuana, agingga iti Hebron; ket isuda nakigubatda a maibusor kencuana:
Ket isu innalada, ket kinabilda iti tadem ti campilan, ken castamet ti arina, ken isu-amin dagiti il-ilina, ken isu-amin a carcararua nga agnaed kencuana; awan a pulos ti tiniddana, a cas iti amin nga inaramidna iti Eglon; no di ket dinadaelna nga inkisap, ken amin a carcararua nga agnaed kencuana.
Ket ni Josue nagsubli, ken isu-amin nga Israel naicuyog kencuana, idiay Debir, ket nakigubat a maibusor kencuana:
Ket isu innalana, ken castamet ti arina, ken amin dagiti il-ilina; ket kinabilda ida iti tadem ti campilan, ket dinadaelda nga inkisap dagiti isu-amin a carcararua nga agnaed kencuana; isu awan ti tiniddana: no casano ti inaramidna iti Hebron, casta ti inaramidna iti Debir, ken iti arina; a cas iti inaramidna met iti Libna, ken iti arina.
Iti casta ni Josue kinabilna ti isu-amin a daga, iti caturodan, ken iti Abagatan, ken iti tanap, ken dagiti bacras dagiti banbantay, ken isu-amin dagiti ar-arida nga awan a pulos ti tiniddana, no di ket pinucawna nga inkisap amin a naganges, cas imbilin ni Jehova a Dios ti Israel.
Ket ni Josue kinabilna ida nanipud Cades-barnea aginggana iti Gaza met laeng, ken isu-amin a daga ti Gosen inggana iti Gabaon met laeng.
Ket isu-amin dagitoy nga ar-ari ken dagiti dagdagada ni Josue innalana iti maymaysa a tiempo, agsipud ta ni Jehova, a Dios ti Israel, nakigubat a gapu iti Israel.
Ket ni Josue nagsubli, ken amin nga Israel naicuyog kencuana, iti pacarso idiay Gilgal.
--------- Chapter11
