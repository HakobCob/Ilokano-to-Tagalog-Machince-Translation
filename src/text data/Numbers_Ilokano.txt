NUMEROS 
Mabilang dagiti tattao a tumutop a mapan iti gubat.
Ket ni Jehova nakisao ken Moises sadiay let-ang ti Sinai, iti tolda ti gimong, iti umuna nga aldaw ti maicadua a bulan, iti maicadua a tawen a calpasan ti ipapanawda iti daga nga Egipto, a kinunana,
Alaenyo ti bilang ti dagup ti gimong dagiti annac ti Israel, cadagiti finamfamiliada, cadagiti balbalay dagiti ammada a mayannurot iti bilang dagiti nagnagan, tunggal lalaki, mayannatup cadagiti ol-oloda;
Manipud agtawen iti duapulo ken nasuroc, amin iti Israel a mabalinda ti mapan iti gubat, sica ken ni Aaron bilangenyonto ida a mayannurot cadagiti buybuyotda.
Ket addanto cadacayo maysa a lalaki iti tunggal caputotan; tunggal maysa a pangolo ti balay dagiti ammana.
Ket dagitoy isuda dagiti nagnagan dagiti lallaki a makipagtacderdanto cadacayo. Iti Ruben: ni Elisur nga anac ni Sedeur.
Iti Simeon: ni Selumiel nga anac ni Surisaddai.
Iti Juda: ni Naason nga anac ni Aminadab.
Iti Issacar: ni Natanael nga anac ni Suar.
Iti Zabulon: ni Eliab nga anac ni Helon.
Cadagiti annac ni Jose: Iti Efraim: ni Elisama nga anac ni Ammiud: iti Manases: ni Gamaliel nga anac ni Pedasur.
Iti Benjamin: Ni Abidan nga anac ni Gedeon.
Iti Dan: ni Ahiezer nga anac ni Ammisaddai.
Iti Aser: ni Pagiel nga anac ni Ocran.
Iti Gad: ni Eliasaph nga anac ni Dehuel.
Iti Neftali: ni Ahira nga anac ni Enan.
Dagitoy isuda dagiti naayaban iti gimong, dagiti pangpangoloen dagiti capcaputotan dagiti ammada; isuda idi dagiti pangpangolo dagiti rinibribu nga Israel.
Ket ni Moises ken Aaron innalada dagitoy a tattao a nainaganan:
Ket inummongda a tiniptipon amin ti gimong iti umuna nga aldaw ti maicadua a bulan; ket isuda impalawagda dagiti capuonanda a mayannurot iti finamfamiliada, cadagiti balbalay dagiti ammada a catutupan ti bilang dagiti nagnagan, manipud iti agtawen iti duapulo ken nasuroc, mayannatup cadagiti ol-oloda.
Cas ti imbilin ni Jehova ken Moises, casta ti pinangbilangna cadacuada idiay tay-ac ti Sinai.
Ket dagiti annac ni Ruben, nga inauna nga anac ni Israel, dagiti caputotanda iti finamfamiliada, cadagiti balbalay dagiti ammada a mayannurot iti bilang dagiti nagnagan mayannatup cadagiti ol-oloda, tunggal lalaki nga agtawen manipud iti duapulo ken nasuroc, amin dagiti tumutup a mapan iti gubat.
Dagidiay a nabilang cadacuada iti caputotan ni Ruben, uppat a pulo ket innem, a ribu ket limagasutda.
Cadagiti annac ni Simeon, dagiti caputotanda, iti finamfamiliada, cadagiti balbalay dagiti ammada, dagidiay a nabilang cadacuada a mayannurot iti bilang dagiti nagnagan a mayannatup cadagiti ol-oloda, tunggal lalaki nga agtawen iti duapulo ken nasuroc, amin dagiti tumutop a mapan iti gubat;
Dagidiay a nabilang cadacuada, iti caputotan ni Simoen, limapulo ket siam a ribu ket tallogasutda.
Cadagiti annac ni Gad, dagiti caputotanda, iti finamfamiliada, cadagiti balbalay dagiti ammada a mayannurot iti bilang dagiti nagnagan manipud iti agtawen iti duapulo ken nasuroc, amin dagiti tumutop a mapan iti gubat;
Dagidiay a nabilang cadacuada iti caputotan ni Gad, uppat a pulo ket lima a ribu, innem a gasut ket limapuloda.
Cadagiti annac ni Juda, dagiti caputotanda, iti finamfamiliada, cadagiti balbalay dagiti ammada, a mayannurot iti bilang dagiti nagnagan, manipud iti agtawen iti duapulo ken nasuroc, amin dagiti tumutop a mapan iti gubat;
Dagidiay a nabilang cadacuada iti caputotan ni Juda pitopulo ket uppat a ribu ket innem a gasutda.
Cadagiti annac ni Issacar, dagiti caputotanda, iti finamfamiliada, cadagiti balbalay dagiti ammada, a mayannurot iti bilang dagiti nagnagan, manipud iti duapulo ti tawenna ken nasuroc, amin dagiti tumutop a mapan iti gubat;
Dagidiay a nabilang cadacuada iti caputotan ni Issacar, limapulo ket uppat a ribu ket uppat a gasutda.
Cadagiti annac ni Zabulon, dagiti caputotanda, iti finamfamiliada, cadagiti balbalay dagiti ammada, a mayannurot iti bilang dagiti nagnagan, manipud iti agtawen iti duapulo ken nasuroc, amin dagiti tumutop a mapan iti gubat,
Dagidiay a nabilang cadacuada, iti caputotan ni Zabulon limapulo ket pito a ribu ket uppat a gasutda.
Cadagiti annac ni Jose, nainagan cadagiti annac ni Efraim, dagiti caputotanda, iti finamfamiliada, cadagiti balbalay dagiti ammada a mayannurot iti bilang dagiti nagnagan, manipud iti agtawen iti duapulo ken nasuroc, amin dagiti tumutop a mapan iti gubat;
Dagidiay a nabilang cadacuada, iti caputotan ni Efraim uppat a pulo a ribu ket lima gasutda.
Cadagiti annac ni Manases, dagiti caputotanda, iti finamfamiliada, cadagiti balbalay dagiti ammada, a mayannurot iti bilang dagiti nagnagan, manipud iti agtawen iti duapulo ken nasuroc, amin dagiti tumutop a mapan iti gubat;
Dagidiay a nabilang cadacuada, iti caputotan ni Manases, tallopulo ket dua a ribu ket duagasutda.
Cadagiti annac ni Benjamin, dagiti caputotanda, iti finamfamiliada cadagiti balbalay dagiti ammada, a mayannurot iti bilang dagiti nagnagan, manipud iti agtawen iti duapulo ken nasuroc, amin dagiti tumutop a mapan iti gubat;
Dagidiay a nabilang cadacuada, iti caputotan ni Benjamin, tallopulo ket lima a ribu ket uppat a gasutda.
Cadagiti annac ni Dan, dagiti caputotanda, iti finamfamiliada, cadagiti balbalay dagiti ammada, a mayannurot iti bilang dagiti nagnagan, manipud iti agtawen iti duapulo ken nasuroc, amin dagiti tumutop a mapan iti gubat;
Dagidiay a nabilang cadacuada, iti caputotan ni Dan, innem a pulo ket dua a ribu ket pitogasutda.
Cadagiti annac ni Aser, dagiti caputotanda, iti finamfamiliada, cadagiti balbalay dagiti ammada, a mayannurot iti bilang, dagiti nagnagan, manipud iti agtawen iti duapulo ken nasuroc, amin dagiti tumutop a mapan iti gubat;
Dagidiay a nabilang cadacuada, iti caputotan ni Aser, uppat a pulo ket maysa a ribu ket limagasutda.
Cadagiti annac ni Neftali, dagiti capcaputotanda, iti finamfamiliada cadagiti balbalay dagiti ammada, a mayannurot iti bilang dagiti nagnagan, manipud iti agtawen iti duapulo ken nasuroc, amin a tumutop a mapan iti gubat;
Dagidiay a nabilang cadacuada iti caputotan ni Neftali, limapulo ket tallo a ribu ket uppat a gasutda.
Dagitoy isuda ti nabilang a binilang ni Moises ken ni Aaron, ken dagiti pangpangoloen ti Israel a sangapulo ket dua a lallaki; tumunggal maysa cadacuada ti pannacabagi ti balay dagiti ammana.
Iti casta amin dagidiay a nabilang cadagiti annac ti Israel, mayannurot cadagiti balbalay dagiti ammada, nanipud iti agtawen iti duapulo ken nasuroc, amin iti Israel a tumutop a mapan iti gubat;
Nga amin met laeng dagidiay a nabilang innem a gasut ket tallo a ribu, limagasut ket limapuloda.
Ngem dagiti Levitas cas iti caputotan dagiti ammada saanda a naibilang cadacuada.
Ta ni Jehova nakisao ken Moises, a kinunana,
Ngem ti caputotan ni Levi dicanto ibilang, wenno dicanto idagup cadagiti annac ti Israel;
Ngem itudingmo dagiti Levitas nga agaywan iti tabernaculo ti pamanecnec, ken amin nga al-alicamenna, ken iti amin nga ar-aruatenna: isuda ti mangawitto iti tabernaculo ken amin nga al-alicamenna; ket isuda ti mangannongto kencuana, ket agtoldadanto iti lawlaw ti tabernaculo.
Ket no ti tabernaculo umacar, dagiti Levitas lasanngendanto, ket no ti tabernaculo mabangonto, dagiti Levitas sangalendanto; ket ti gangannaet nga umasideg mapapatayto.
Ket dagiti annac ti Israel patacderendanto dagiti toltoldada, tunggal lalaki iti cabuyotanna met laeng, ken tunggal lalaki iti wagaywayna met laeng a mayabuloy cadagiti buybuyotda.
Ngem dagiti Levitas agtoldadanto iti lawlaw ti tabernaculo ti pamanecnec, tapno awanto ti pungtot a lac-amen ti gimong dagiti annac ti Israel: ket dagiti Levitas aluadandanto ti pannacaaywan ti tabernaculo ti pamanecnec.
Castoy ti inaramid dagiti annac ti Israel; a mayannurot iti isu-amin nga imbilin ni Jehova ken Moises, casta ti inaramidda.
Ti bilang, panagpacarso ken palpalungo dagiti capcaputotan.
Ket ni Jehova nakisao cada Moises ken ni Aaron, a kinunana,
Dagiti annac ti Israel agpacarsodanto tunggal lalaki iti sibay ti wagaywayna met laeng agraman cadagiti tanda dagiti balbalay dagiti ammada: iti maibatog iti tolda ti gimong agpacarsodanto iti lawlawna.
Ket dagiti agpacarso iti bangirna iti daya nga agpa-leleggacan ti init isudanto dagiti akinbandera iti pacarso ni Juda, mayannurot cadagiti buybuyotda: ket ti pangolo dagiti annac ni Juda isunto ni Naason nga anac n Aminadab.
Ket ti buyotna, ken dagidiay a nabilang cadacuada pitopulo ket uppat a ribu ket innem a gasutda.
Ket dagiti caputotan ni Issacar agpacarsodanto iti sibayna: ket ti pangolo dagiti annac ni Issacar isunto ni Nathanael nga annac a lalaki ni Suar.
Ket ti buyotna ken dagidiay a nabilang cadacuada limapulo ket uppat a ribu ket uppat a gasutda.
Ket ti caputotan ni Zabulon: ken ti pangolo dagiti annac ni Zabulon isunto ni Eliab nga anac a lalaki ni Helon.
Ket ti buyotna ken dagidiay a nabilang cadacuada limapulo ket pito a ribu ket uppat a gasutda.
Amin dagiti nabilang iti buyot ni Juda sangagasut walopulo ket innem a ribu ket uppat a gasut a mayannurot cadagiti buyotda. Isudanto ti agluas nga umuna.
Iti bangirna iti abagatan agyanto ti wagayway ti pacarso ni Ruben a mayannurot cadagiti buybuyotda: ket ti pangolo dagiti annac ni Ruben isunto ni Elisur nga anac a lalaki ni Sedeur.
Ket ti buyotna ken dagidiay a nabilang cadacuada uppat a pulo ket innem a ribu ket lima a gasutda.
Ket dagiti agpacarsonto iti sibayna dagiti caputotan ni Simeon: ket ti pangolo dagiti annac ni Simeon isunto ni Selumiel nga anac a lalaki ni Zurisaddai.
Ket ti buyotna ken dagidiay a nabilang cadacuada limapulo ket siam a ribu ket tallo a gasutda.
Ket ti caputotan ni Gad: ken ti pangolo dagiti annac ni Gad isunto ni Eliasaf nga anac a lalaki ni Reuel.
Ket ti buyotna ken dagidiay a nabilang cadacuada uppat a pulo ket lima a ribu, innem a gasut ket limapuloda.
Ti dagup ti nabilang ti pacarso ni Ruben sangagasut limapulo ket maysa a ribu, ket uppat a gasut ket limapuloda cas mayannurot cadagiti buybuyotda. Ket isudanto ti agluas a maicadua.
Sa ti tolda ti gimong agrubbuatto nga siaadda ti sangapacarsoan dagiti Levitas iti tengnga dagiti nagpapacarso: cas ti ornosda no agpacarsoda, castanto no magnada, tunggal maysa iti lugarna iti yan ti wagaywayda.
Iti bangirda iti laud, agyanto ti wagayway ti sangapacarsoan ni Efraim a mayannurot cadagiti buybuyotda: ket ti pangolo dagiti annac ni Efraim isunto ni Elisama nga anac a lalaki ni Ammiud.
Ket ti buyotna ken dagidiay a nabilang cadacuada uppat a pulo a ribu ket lima a gasutda.
Ket iti sibayna agyanto ti caputotan ni Manases: ket ti pangolo dagiti annac ni Manases isunto ni Gamaliel nga anac a lalaki ni Pedasur.
Ket ti buyotna ken dagidiay a nabilang cadacuada tallopulo ket dua a ribu ket duagasutda.
Ket ti caputotan ni Benjamin: ket ti pangolo dagiti annac ni Benjamin isunto ni Abidan nga anac a lalaki ni Gedeon.
Ket ti buyotna ken dagidiay a nabilang cadacuada tallopulo ket lima a ribu ket uppat a gasutda.
Amin dagiti nabilang iti sangapacarsoan ni Efraim sangagasut ket walo a ribu ket sangagasut a mayannurot cadagiti buybuyotda. Ket isudanto ti agluas a maicatlo.
Iti bangirna iti amianan agyanto ti bandera ti sangapacarsoan ni Dan a mayannurot cadagiti buybuyotda: ket ti pangolo dagiti annac ni Dan isunto Ahiezer nga anac a lalaki ni Amisaddai.
Ket ti buyotna ken dagidiay a nabilang cadacuada innem a pulo ket dua a ribu ket pito a gasutda.
Ket dagiti agpacarsonto iti sibayna isudanto ti caputotan ni Aser: ket ti pangolo dagiti annac ni Aser isunto ni Pagiel nga anac a lalaki ni Ocran.
Ket ti buyotna ken dagidiay a nabilang cadacuada uppat a pulo ket maysa a ribu ket lima gasutda.
Ket ti caputotan ni Neftali: ket ti pangolo dagiti annac ni Neftali isunto ni Ahira nga anac a lalaki ni Enan.
Ket ti buyotna ken dagidiay a nabilang cadacuada limapulo ket tallo a ribu ket uppat a gasutda.
Amin dagiti nabilang iti sangapacarsoan ni Dan sangagasut limapulo ket pito a ribu ket innem a gasutda. Isudanto ti agluas a maudi iti abay dagiti banbanderada.
Dagitoy isuda ti nabilang cadagiti annac ti Israel cadagiti balbalay dagiti ammada: dagup dagiti nabilang cadagiti pacpacarso a mayannurot cadagiti buybuyotda innem a gasut ket tallo a ribu, lima gasut ket limapuloda.
Ngem dagiti Levitas saanda a nabilang cadagiti annac ti Israel: cas imbilin ni Jehova ken Moises.
Castoy ti inaramid dagiti annac ti Israel; iti mayannurot iti dagup ti imbilin ni Jehova ken Moises, casta ti panagpacarsoda idi iti abay dagiti wagwagaywayda ket casta ti pinagluasda, tunggal maysa iti finamfamilia cadacuada a mayannurot cadagiti balbalay dagiti ammada.
Ti pannacabilang dagiti Levitas. Ti pannacasubbot dagiti inauna nga annac.
Dagitoy ita dagiti capcaputotan ni Aaron ken ni Moises iti aldaw a pannakisao idi ni Jehova ken Moises idiay bantay Sinai.
Ket dagitoy dagiti nagnagan dagiti annac a lallaki ni Aaron: Ni Nadab nga inauna, ni Abiu, ni Eleazar, ken ni Itamar.
Dagitoy dagiti nagnagan dagiti annac a lallaki ni Aaron, dagiti papadi a napolotan, isuda a kinonsagrarna nga agannong iti takem ti padi.
Ket ni Nadab ken ni Abiu natayda iti saclang ni Jehova idi nangidatonda iti apuy a sabali iti sango ni Jehova idiay let-ang ti Sinai, ket ni Eleazar ken ni Itamar nagannongda iti takem ti padi iti imatang ni Aaron nga amada.
Ket ni Jehova nakisao ken Moises, a kinunana,
Yasidegmo ti caputotan ni Levi, ket ipanmo ida iti sango ni Aaron a padi tapno agservida kencuana.
Ket isuda salimetmetandanto ti italecna ken ti italec ti dagup ti gimong iti sango ti tolda ti gimong tapno aramidenda ti annongen iti tabernaculo.
Ket isuda aywanandanto amin dagiti al-alicamen ti tolda ti gimong, ken ti italec dagiti annac ti Israel, a panagservi iti tabernaculo.
Ket sica itedmonto dagiti Levitas ken Aaron, ken cadagiti annacna a lallaki: isuda maiteddanto amin kencuana iti biang dagiti annac ti Israel.
Ket tudingamto ni Aaron ken dagiti annacna a lallaki, ket salimetmetandanto ti kinapadida: ket ti gangannaet nga umasideg mapapatayto.
Ket ni Jehova nagsao ken Moises, a kinunana,
Ket adtoy, siac, innalac dagiti Levitas cadagiti annac ti Israel a sucat dagiti amin nga inauna nga anac, a manglucat iti aanacan cadagiti annac ti Israel; ket dagiti Levitas isudanto ti cucuac:
Ta amin nga inauna nga anac cucuac ida; idi aldaw a panangcabilco iti isu-amin nga inauna nga anac iti daga nga Egipto, a pinasantoca maipaay caniac ti dagup ti inauna nga anac iti Israel, tao man ken animal; cucuacto ida: siac ni Jehova.
Ket ni Jehova nakisao ken Moises idiay let-ang ti Sinai, a kinunana.
Bilangem dagiti annac ni Levi cadagiti balbalay dagiti ammada, cadagiti finamfamilia cadacuada: tunggal lalaki nga agtawen manipud iti maysa a bulan ken agpangato bilangem ida.
Ket ni Moises binilangna ida cas iti sao ni Jehova, cas naibilin kencuana.
Ket dagitoy dagiti annac a lallaki ni Levi iti nagnaganda: ni Gerson, ni Coat ken ni Merari.
Ket dagitoy ti nagnagan dagiti annac ni Gerson iti finamfamiliada; ni Libni ken ni Simei.
Ket dagiti annac a lallaki ni Coat iti finamfamiliada: ni Amram, ni Izhar, ni Hebron, ken ni Uziel.
Ket dagiti annac a lallaki ni Merari iti finamfamiliada: ni Mahali ni Musi. Dagitoy isuda dagiti famfamilia dagiti Levitas a mayannurot cadagiti balbalay dagiti ammada.
Iti Gerson adda idi ti familia dagiti Libnitas ken ti familia dagiti Semitas: dagitoy isuda ti famfamilia dagiti Gersonitas.
Dagidiay a nabilang cadacuada a mayannurot iti bilang ti amin a lallaki nanipud agtawen iti maysa a bulan ken agpangato, a dagidiay met laeng nabilang cadacuada, pito a ribu ket lima a gasutda.
Dagiti famfamilia dagiti Gersonitas agpacarsodanto iti licudan ti tabernaculo iti bangirna iti laud.
Ket ti pangolo ti balay dagiti amma dagiti Gersonitas isunto ni Eliasaf nga anac a lalaki ni Lael.
Ket dagiti annac a lallaki ni Gerson iti tolda ti gimong aywanandanto ti tabernaculo, ken ti Tolda ken linungna ken ti bengbe iti ruangan ti tolda ti gimong.
Ken dagiti cortina ti parangan nga adda iti sikigan ti tabernaculo, ken iti sikigan nga aglawlaw ti altar, ken dagiti lublubidna a maipaay iti amin a pacaiservianna.
Ket iti Coat adda idi ti familia dagiti Amramitas, ken ti familia dagiti Izeharitas, ken ti familia dagiti Hebronitas, ken ti familia dagiti Ozielitas: dagitoy isuda dagiti famfamilia dagiti Coatitas.
Cas mayannurot iti bilang ti amin a lalaki, manipud agtawen iti maysa a bulan ken agpangato, adda walo a ribu ket innem a gasutda a mangaluad iti pannacaaywan ti santuario.
Dagiti famfamilia dagiti annac a lallaki ni Coat agpacarsodanto iti sikigan nga abagatan ti tabernaculo.
Ket ti pangolo cadagiti balbalay dagiti amma dagiti famfamilia dagiti Coatitas isunto ni Elizefan nga anac a lalaki ni Uzziel.
Ket aywanandanto ti lacasa, ken ti lamisaan, ken ti candelero, ken dagiti alaltar, ken dagiti vasvaso ti santuario a pagannonganda, ken ti abbong ken amin nga al-alicamenna.
Ket ni Eleazar nga anac a lalaki ni Aaron a padi isunto ti pangolo dagiti pangpangolo dagiti Levitas ket imatonanna ida a mangsalsalimetmet ti pannacaaluad ti santuario.
Iti Merari adda idi ti familia dagiti Mahalitas, ken ti familia dagiti Musitas: dagitoy isuda dagiti famfamilia ni Merari.
Ket dagidiay nabilang cadacuada a mayannurot iti bilang ti amin a lalaki, nanipud agtawen iti maysa a bulan ken agpangato, innem a ribu ket duagasutda.
Ket ti pangolo ti balay dagiti amma dagiti famfamilia ni Merari isu idi ni Suriel nga anac a lalaki ni Abihail: isudanto ti agpacarso iti akinamianan a sikigan ti tabernaculo.
Ket ti natuding nga aywanan dagiti annac ni Merari isunto dagiti tabtabla ti tabernaculo, ken dagiti balbalunetna, ken dagiti adadigina, ken dagiti batbatayna, ken amin nga ar-aruatna, ken amin nga iservi kencuana;
Ken dagiti adadigi ti paraangan nga aglawlaw ken dagiti batbatayda, ken dagiti paspasocda ken dagiti lublubidda.
Ket dagiti agpacarso iti sango ti tabernaculo iti daya a sangoanan ti tolda ti gimong nga agpaleleggacan ti init, isudanto da Moises ken Aaron, ken dagiti annacna a lallaki a mangaluad ti pannacaaywan ti santuario nga aywanan dagiti annac ti Israel; ket ti gangannaet nga umasideg mapapatayto.
Amin dagiti nabilang cadagiti Levitas a binilang da Moises ken Aaron iti panagbilin ni Jehova, a finamfamiliada dagup dagiti lallaki nanipud iti maysa a bulan ken agpangato duapulo ket dua a ribuda.
Ket ni Jehova kinunana ken Moises, Bilangem amin nga inauna nga annac a lallaki cadagiti annac ti Israel, manipud iti agtawen iti maysa a bulan ken agpangato, ket alaem ti bilang dagiti nagnaganda.
Ket alaemto nga agservi caniac dagiti Levitas (siac ni Jehova) a sunoanda dagiti isu-amin nga inauna nga annac cadagiti annac ti Israel; ken ti an-animal dagii Levitas a sucat dagiti inauna nga annac cadagiti an-animal dagiti anac ti Israel.
Ket ni Moises binilangna, cas imbilin ni Jehova kencuana, amin dagiti inauna cadagiti annac ti Israel.
Ket amin nga inauna a nayanac a lallaki, cas mayannurot iti bilang dagiti nagnagan, nanipud agtawen iti maysa a bulan ken agpangato, cadagidiay a nabilang cadacuada duapulo ket dua a ribu, dua gasut ket pitopulo ket talloda.
Ket ni Jehova nakisao ken Moises, a kinunana,
Alaem dagiti Levitas a sucat dagiti amin nga inauna nga annac cadagiti annac ti Israel, ken dagiti an-animal dagiti Levitas a sucat dagiti an-animalda; ket dagiti Levitas isudanto ti cucuac: siac ni Jehova.
Ket ti pannacasubbot dagiti dua gasut ket pitopulo ket tallo cadagiti inauna cadagiti annac ti Israel a suroc ken adaduana ngem iti bilang dagiti Levitas,
Mangalacanto iti lima a siclo iti tunggal maysa nga olo; cas ti siclo ti santuario ti alaemto cadacuada, (ti siclo isu ti duapulo a gerah):
Ket itedmonto ken Aaron ken cadagiti annacna a lallaki ti pirac a pangsubbot ti suroc ti bilangda.
Ket ni Moises innalana cadacuada ti panubbot a pirac iti suroc ken ad-aduanna ngem dagiti nasubot gapu cadagiti Levitas;
Cadagiti inauna cadagiti annac ti Israel, innalana ti pirac a sangaribu tallo gasut innem a pulo ket lima a siclo, a cas ti siclo ti santuario;
Ket ni Moises intedna ti panubbot a pirac ken Aaron ken cadagiti annacna a lallaki a mayabuloy iti sao ni Jehova, cas imbilin ni Jehova ken Moises.
Ti bilang dagiti Levitas nga agtawen iti nagbaetan ti tallopulo ken limapulo.
Ket ni Jehova nakisao cada Moises ken ni Aaron a kinunana.
Alaenyo ti dagup dagiti annac a lallaki ni Coat cadagiti annac a lallaki ni Levi, iti finamfamiliada cadagiti balbalay dagiti ammada,
Manipud agtawen iti tallopulo ken agpangato uray agingga iti limapulo ti tawenna, isuda amin sumrecda iti panagservi tapno agtrabajoda iti tolda ti gimong.
Daytoy ti annongen dagiti annac ni Coat iti tolda ti gimong maipapan cadagiti casasantoan a bambanag:
No lumuas ti pacarso, ni Aaron sumrecto agraman cadagiti annacna a lallaki ket acasendanto ti abbong a panglinged ket yarpawdanto iti lacasa ti pamanecnec,
Ket icabildanto iti rabawna ti maysa abbong a lalat ti foca, ket yaplagdanto iti rabawna ti maysa a lupot a bin-ig nga azul, sadanto yusoc dagiti pagassiwan.
Ket iti rabaw ti lamisaan ti tinapay ti pamarang yaplagdanto ti lupot nga azul, sada iparabawto idiay dagiti pingpinggan, ken dagiti cutcuchara, ken dagiti malmalocong, ken dagiti copcopa a pagibuyat: ket ti cancanayon a tinapay addanto laeng idiay rabawna:
Ket yaplagdanto iti rabawda ti maysa a lupot nga escarlata, ket arpawandanto daydiay met laeng iti abbong a lalat ti foca, sada icabilto dagiti pagassiwan.
Ket mangaladanto iti maysa a lupot nga azul, ket abbongandanto ti candelero ti silaw, ken dagiti pagsainganna ken dagiti pagarsangna ken dagiti pagyarsangan ken amin a paglanaanna, isu a pagannonganda kencuana:
Ket icabildanto agraman amin a vasvasona iti uneg ti maysa nga abbong a lalat ti foca, sada icabilto iti rabaw ti tarimban.
Ket iti rabaw ti altar a balitoc yaplagdanto ti azul a lupot, ket cumotandanto iti abbong a lalat ti foca, sada yusocto dagiti pagassiwan:
Ket alaendanto amin dagiti vasvaso ti panagannong isuda a pagservi iti santuario, ket icabildanto iti maysa a lupot nga azul, ket bungonendanto ida iti pagbungonan a lalat ti foca ket iparabawdanto ida iti tarimban.
Ket iccatendanto dagiti dapo iti altar ket yaplagdanto iti rabawna ti maysa a lupot a purpura:
Sada idissonto iti rabawna amin dagiti ar-aruatenna a pagservida idiay dagiti pagiccan iti beggang, ken dagiti pagadaw iti lasag, ken dagiti sopsoplad ken dagiti bacbacca, amin dagiti ar-aruat ti altar; ket yaplagdanto iti rabawna ti abbong a lalat ti foca, sada yusocto dagiti pagassiwan.
Ket no ni Aaron ken dagiti annacna a lallaki naabbongandan ti santuario ken amin dagiti al-alicamen ti santuario, no panagluas ti buyot; iti calpasanna dagiti annac a lallaki ni Coat umaydanto awiten; ngem didanto sagsagiden ti santuario, di la ket ta matayda. Dagitoy isuda ti awiten dagiti annac a lallaki ni Coat iti tolda ti gimong.
Ket ti aywanan ni Eleazar nga anac a lalaki ni Aaron a padi isunto ti lana ti silaw, ken ti nasayamusom nga incienso, ken ti cancanayon a daton a macan, ken ti lana a sapsapo, ti pannacaaywan ti amin ti tabernaculo ken amin nga adda kencuana, ti santuario ken amin nga al-alicamenna.
Ket ni Jehova nakisao cada Moises ken ni Aaron, a kinunana,
Dicayo ipusay ti caputotan dagiti famfamilia dagiti Coatitas cadagiti Levitas:
Ngem castoy ti aramiden cadacuada tapno agbiagda ken dida matay, no umadanida cadagiti casasantoan a banbanag: ni Aaron ken dagiti annacna a lallaki sumrecdanto ket ipatodanto ida tumunggal maysa iti annongna ken awitna:
Ngem dida sumrecto a cumita iti santuario uray iti apagdaricmat laeng, di la ket ta matayda.
Ket ni Jehova nakisao ken Moises a kinunana,
Alaem met ti dagup dagiti annac a lallaki ni Gerson cadagiti balbalay dagiti ammada, iti finamfamiliada,
Manipud agtawen iti tallopulo ken agpangato agingga iti limapulo ti tawenna, bilangem ida; isuda amin sumrecda nga agannong iti panagservi tapno aramidenda ti rebbengen iti tolda ti gimong.
Daytoy ti aramid dagit famfamilia dagiti Gersonitas iti panagservi ken panagawit:
Awitendanto dagiti bengbeng ti tabernaculo, ken ti tolda ti gimong, ti linongna ken ti abbong ti lalat ti foca nga adda iti ngatoenna, ken ti cortina iti ruangan ti tolda ti gimong.
Ken dagiti cortina ti paraangan ken ti cortina iti ruangan ti pagsercan ti paraangan a sikigan ti tabernaculo ken iti sibay a naglawlaw ti altar, ken dagiti lublubidda, ken amin nga al-alicamen ti panagservida ken uray ania a maaramid cadagita: cadagitoy agservidanto.
Iti babaen ti panagbilin ni Aaron ken dagiti annacna a lallaki agservinto iti isu-amin dagiti annac a lallaki dagiti Gersonitas iti amin nga awitda, ken iti isu-amin a panagservida; ket ikeddengyonto cadagiti akinrebbeng amin nga awitda.
Daytoy ti aramid dagit famfamilia dagiti annac a lallaki dagiti Gersonitas iti tolda ti gimong: ket ti annongda addanto iti babaen ti panangidalan ni Itamar nga anac a lalaki ni Aaron a padi.
Maipapan cadagiti annac ni Merari, bilangemto ida iti finamfamiliada, cadagiti balbalay dagiti ammada;
Manipud agtawen iti tallopulo ken agpangato uray agpapan iti limapulo ti tawenna, bilangemto ida, tumunggal maysa sumbrec iti panagservi tapno sangoenna ti aramid iti tolda ti gimong.
Ket daytoy isu ti maitalec nga awitda, a mayannurot iti isu-amin a panagservida iti tolda ti gimong: dagiti tabtabla ti tabernaculo, ken dagiti balbalunet, ken dagiti adigi ken dagiti batbatayna,
Ken dagiti adadigi ti paraangan nga aglawlaw ken dagiti batbatayda, ken dagiti paspasocda ken dagiti lublubidda, agraman amin nga al-alicamenda ken amin nga agservi cadagitoy: ket kednganyonto nga inaganan dagiti al-alicamen a maitalec nga awitda.
Daytoy ti annongen dagiti famfamilia dagiti annac a lallaki ni Merari a mayannurot iti amin a panagservida iti tolda ti gimong babaen ti panangidalan ni Itamar nga anac a lalaki ni Aaron a padi.
Ket ni Moises ken ni Aaron ken dagiti pangpangolo ti gimong binilangda dagiti annac a lallaki dagiti Coatitas, iti finamfamiliada, ken cadagiti balbalay dagiti ammada.
Nanipud agtawen iti tallopulo ken agpangato uray inggana iti agtawen iti limapulo, tumunggal maysa a simrec iti panagannong tapno agservi iti tolda ti gimong:
Ket dagidiay nabilang cadacuada iti finamfamiliada, dua ribu ket pito gasut ket limapuloda.
Dagitoy isuda ti nabilang cadagiti famfamilia dagiti Coatitas, amin dagiti nagannong iti tolda ti gimong a binilang da Moises ken Aaron a mayannurot iti panagbilin ni Jehova ken Moises.
Ket dagidiay a nabilang cadagiti annac a lallaki ni Gerson iti finamfamiliada, ken cadagiti balbalay dagiti ammada,
Nanipud iti agtawen iti tallopulo ken agpangato uray agingga iti agtawen iti limapulo, tumunggal maysa a simbrec nga agannong tapno agservi iti tolda ti gimong,
A dagidiay met laeng a nabilang cadacuada iti finamfamiliada, ken cadagiti balbalay dagiti ammada, dua ribu ket innem a gasut ket tallopuloda.
Dagitoy isuda dagiti nabilang idi cadagiti famfamilia dagiti annac a lallaki ni Gerson, amin dagiti nagservi iti tolda ti gimong a binilang da Moises ken ni Aaron a mayannurot iti panagbilin ni Jehova.
Ket dagidiay a nabilang cadagiti famfamilia dagiti annac a lallaki ni Merari iti finamfamiliada, ken cadagiti balbalay dagiti ammada,
Nanipud agtawen iti tallopulo ken agpangato inggana iti agtawen iti limapulo, tumunggal maysa a simrec iti panagannong tapno agservi iti tolda ti gimong.
A dagidiay met laeng a nabilang cadacuada iti finamfamiliada tallo ribu ket dua gasutda.
Dagitoy isuda dagiti nabilang cadagiti famfamilia dagiti annac a lallaki ni Merari a binilang da Moises ken Aaron a mayannurot iti panagbilin ni Jehova ken Moises.
Amin dagidiay a nabilang cadagiti Levitas a binilang da Moises ken Aaron ken dagiti pangpangolo ti Israel iti finamfamiliada, ken iti balbalay dagiti ammada,
Nanipud iti agtawen iti tallopulo ken agpangato, uray inggana iti agtawen iti limapulo, tunggal maysa a simbrec nga agannong iti panagservi, ken ti trabajo ti panagbaclay cadagiti aw-awiten iti tolda ti gimong,
A dagidiay met laeng nabilang cadacuada walo a ribu, lima gasut ket walopuloda
Cas ti panagbilin ni Jehova, binilang ida ni Moises, tunggal maysa cas mayannatop iti annongna ken cas mayannatop iti awitna: casta ti panangbilangna cadacuada cas imbilin idi ni Jehova ken Moises.
Ket ni Jehova nakisao ken Moises, a kinuna,
Ibilinmo cadagiti annac ti Israel a paruarenda iti a pacarso tunggal agcucutel, ken tunggal agtotot, ken siasinoman a saan a nadalus gapu iti natay:
Lalaki man ken babai agpadada a paruarenyo iti ruar ti pacarso ti pangipananyo cadacuada; tapno dida mamulitan ti pacarso, nga iti tengngana pagnaedac.
Ket dagiti annac ti Israel inaramidda a casta, ket impanda ida iti ruar ti pacarsoda; cas ni Jehova sinaona ken Moises, casta ti inaramidda dagiti annac ti Israel.
Ket ni Jehova nakisao ken Moises, a kinunana,
Ibagam cadagiti annac ti Israel, no maysa a lalaki, wenno babai macaaramid iti uray ania a basol nga aramiden dagiti tattao a pagsalungasingda iti maicaniwas ken Jehova, ket dayta a tao macabiddutto;
Ipudnonanto ngarud ti basolna nga inaramidna: ket aramidennanto ti panagipulang a naananay gapu iti basolna, ket inayonnanto pay ti apacalimana, ket itednanto ken nacabasolanna.
Ngem no ti maysa a tao awan ti cabagianna a pagipulangan gapu iti biddut, ti ipulang gapu iti basol a naaramid ken Jehova cucuanto ti padi sabali pay ti carnero a lalaki ti pannacaabbong, isu a maaramidto a pacaabbongganna.
Ket amin a daton a maitayag ti dagup dagiti banbanag a nasantoan dagiti annac ti Israel, dagidiay nga idatagda iti padi cucuananto.
Ket dagiti napasanto a banbanag amin a tao, cucuananto: uray ania nga ited ti siasinoman a tao, iti padi, dayta cucuananto.
Ket ni Jehova nakisao ken Moises, a kinunana,
Ibagam cadagiti annac ti Israel, ket cunam cadacuada, no ti asawa ti siasinoman a lalaki sumiasi, ket aramidenna ti salungasing a maicaniwas kencuana,
Ket no maysa a lalaki makiabig kencuana, ket mailimed cadagiti mata ni asawana, ket maitalimeng, ket isu natulawan, ket awanto ti sacsi a maicaniwas kencuana, ket di met matiliw iti dayta nga aramid:
Ket ti espiritu ti panagimon umapay iti lalaki, ket agimon ken asawana ket ti babai natulawan: wenno no ti espiritu ti imon umapay kencuana, ket agimon ken asawana, ket ti babai saan a natulawan:
No casta ti lalaki yegnanto ti asawana iti padi, ken yegnanto ti datonna a maipaay kencuana ti apagcapulo ti maysa nga efa ti bel-laay ti cebada; dinanto buyatan iti lana ti rabawna wenno dina parabawanto iti incienso; ta isu ti daton a macan maipuon iti imon, maysa a daton a macan a pacalaglagipan a panglagip ti kinadakes.
Ket ti padi yadaninanto ti babai ket idatagnanto iti sango ni Jehova:
Ket ti padi mangalanto iti nasantoan a danum iti maysa a bacca a damili: ket iti nayon ti tapuc nga adda iti datar ti tabernaculo ti padi mangalanto ket icabilnanto iti danum.
Ket ti padi ipannanto ti babai iti sango ni Jehova, ket pawacraynanto ti booc ti babai ken icabilnanto cadagiti im-imana ti daton a macan a pacalaglagipan, nga isu ti daton a macan gapu iti imon: ket ti padi addanto iti imana ti danum ti pait a mamataud iti lunod.
Ket ti padi pagsapataennanto ti babai, ket cunananto kencuana, No awan ti lalaki a nakicaidda kenca, ket dica simmiasi a napan iti kinarugit, idinto a paiturayanca ken asawam, mailiclicca iti daytoy a danum ti pait a macailunod:
Ngem no simmiasica iti caaddam iti biang ni asawam, ket no natulawanca, ket maysa a lalaki, a saan la a ni asawam, nakicaidda kenca:
Iti casta ti padi pagsapataennanto ti babai, tapno agsapata iti sapata ti lunud, ket ti padi cunananto iti babai, Ni Jehova pagbalinennaca a maysa a lunod, ken maysa a tabbaaw iti baet ti ilim, no ni Jehova aramidenna nga agkebbet ti luppom, ken agebbal ti bagim;
Ket daytoy nga danum a macailunod mapanto cadagiti lalaemmo, ket pagebbalennanto ti bagim, ket pakebbetennanto ti luppom. Ket ti babai cunananto, Sapay coma, Sapay coma ta casta.
Ket ti padi isuratnanto dagitoy a lunlunod iti maysa a pagbasaan ket punasennanto ida iti danum ti pait:
Ket ipainumnanto iti babai ti danum ti pait a macailunod: ket ti danum a macailunod sumbrecto kencuana, ket agbalinto a napait.
Ket ti padi alaennanto ti macan a daton ti imon iti ima ti babai, ket ililinanto ti macan a daton iti sango ni Jehova ket yegnanto iti altar:
Ket ti padi mangalanto iti sangarakem iti macan a daton cas pacalaglagipan iti daytoy, ket puuranna iti rabaw ti altar, ket iti calpasanna ipainumnanto ti danum iti babai.
Ket no maipainumna ti danum kencuana, maaramidto ngarud a no ti babai natulawan, ket nacaaramid iti maysa a salungasing ken asawana, ti danum sumbrecto kencuana, ket agbalinto a napait ket ti bagina agebbalto, ket ti luppona cumbetto: ket ti babai isunto ti maysa a lunod iti ilina.
Ket no ti babai saan a natulawan, ngem nadalus ket di, no casta ti babai agwayawayanto ket mangisicugto ti anac.
Daytoy ti linteg ti imon no ti asawa a babai nga adda iti babaen ti asawana mangliput, ket natulawan;
Wenno ti espiritu ti imon umapay iti maysa a lalaki, ket agimon iti asawana; ipannanto ngarud ti babai iti sango ni Jehova ket ti padi aramidennanto iti daydiay a babai ti dagup daytoy a linteg.
Ket ti lalaki mailiclicto iti kinadakes, ket ti babai ti mangbaclay iti kinadakesna.
Ket ni Jehova nakisao ken Moises, a kinunana,
Ibagam cadagiti annac ti Israel, ket cunam cadacuada, No ti lalaki wenno babai agcari iti naisangayan a cari ti Nazareo tapno ipaayna ti bagina ken Jehova.
Iyadayunanto ti bagina iti arac ken naingel nga inumen; saanto nga umin-inum iti suca ti arac, wenno suca ti naingel nga inumen, dinto met uminum iti tubbog ti uvas, wenno mangan iti naganus nga uvas wenno nagango.
Amin dagiti al-aldaw a pannacayadayuna awanto ti canenna nga agtaud iti puon ti uvas, manipud bucbukel agingga iti ukis.
Amin dagiti al-aldaw ti carina a pannacayadayu, awan ti pangiskis a dumanonto iti olona: inggana ti aggibus dagiti al-aldaw ti pannacayadayuna a maipaay ken Jehova, isu nasantoanto; isu baybay-annanto nga agatiddug ti buoc ti olona.
Dagup dagiti al-aldaw ti pannacayadayuna a maipaay ken Jehova, dinto umadani iti bangcay a natay.
Dinanto mulitan ti bagina gapu ken amana, wenno gapu ken inana, gapu ken cabsatna a lalaki wenno gapu ken cabsatna a babai, no natayda; gapu ta ti pannacayadayuna a maipaay iti Diosna adda kencuana.
Iti dagup dagiti al-aldaw ti pannacayadayuna isu ti nasantoan ken Jehova.
Ket no siasino a tao matay a pettat iti abayna, ket mulitanna ti olo ti pannacayadayuna; iti casta kiskisannanto ti olona iti aldaw a panagdalusna, iti maicapito nga aldaw ti panagkiskisnanto.
Ket iti maicawalo nga aldaw mangyegto iti dua a pagaw wenno dua nga urbon ti calapati iti padi iti ruangan ti tolda ti gimong:
Ket ti padi idatonnanto ti maysa a maipaay a daton gapu iti basol, ket ti sabali maipaay a daton a mapuuran, ket aramidennanto ti pannacaabbong a maipaay kencuana gapu ta nacabasol maipanggep iti natay, ket pasantoennanto ti olona iti daydiay met la nga aldaw.
Ket isu ilasinnanto a maipaay ken Jehova dagiti al-aldaw ti pannacayadayuna ket mangyegto iti maysa a cordero a lalaki a maysa ti tawenna a maipaay a daton gapu iti salungasing: ngem dagiti immuna nga al-aldaw awanto ti pategda, gapu ta ti pannacayadayuna namulitan.
Ket daytoy ti linteg ti Nazareo, no dagiti al-aldaw ti pannacayadayuna maungpotda: mayegto iti ruangan ti tolda ti gimong,
Ket idatagnanto ti datonna ken Jehova, maysa a cordero a lalaki a maysa ti tawenna, nga awan pilawna a maipaay a daton a mapuuran, ken maysa cabayan a cordero a maysa ti tawenna, nga awan pilawna a maipaay a daton gapu iti basol, ken maysa a lalaki a carnero nga awan pilawna, datdaton gapu iti cappia.
Ken maysa a labba ti di-nalevaduraan a tinapay, bibbibingca a bellaay a namayecmec a nagamayan iti lana, ken cancancanen a di-nalevaduraan a nasapsapoan iti lana, ken ti datdaton a macan, ken dagiti datonna a mainum.
Ket ti padi idatagnanto ida iti sango ni Jehova, ket ipaaynanto ti datonna gapu iti basol, ken ti daton a mapuuran:
Ket ipaaynanto ti cordero a sacrificio dagiti datdaton ti cappia ken Jehova, agraman ti labba ti di-nalevaduraan a tinapay: ti padi irucbabnanto met ti datonna a macan, ken ti datonna a mainum.
Ket ti Nazareo kiskisannanto ti olo ti pannacayadayuna iti ruangan ti tolda ti gimong, ket alaennanto ti buoc ti olo ti pannacayadayuna, ket icabilnanto iti apuy nga adda iti babaen ti sacrificio dagiti datdaton iti cappia.
Ket ti padi alaennanto ti nalingta nga abaga ti carnero a lalaki ken maysa a bibingca a di-nalevaduraan iti labba, ken maysa a di-nalevaduraan a cancanen, ket icabilnanto ida iti rabaw dagiti im-ima ti Nazareo, calpasan ti pananagkiskisna iti olo ti pannacayadayuna;
Ket ti padi ililinanto ida a maipaay a maysa a daton a maitayag iti saclang ni Jehova, daytoy isu ti nasantoan iti padi agraman ti barucong a mailili, ken ti luppo a maitayag: iti calpasanna ti Nazareo mabalinnan ti uminum iti arac.
Daytoy ti linteg ti Nazareo nga agcari, ken ti datonna ken Jehova a maipaay iti pannacayadayuna, sabalipay ti mabalinna a gun-oden: a mayannurot iti carina nga isu icarina, casta ti rebbengna nga aramiden mayabuloy iti linteg ti pannacayadayuna.
Ket ni Jehova nakisao ken Moises, a kinunana,
Ibagam ken Aaron ken cadagiti annacna a lallaki, a cunam, Castoy ti panangbendicionyonto cadagiti annac ti Israel: cunayonto cadacuada,
Ni Jehova bendicionannaca, ken saluadannaca coma:
Ni Jehova, paraniagenna coma ti rupana kenca, ken paraburannaca:
Ni Jehova itannaawna coma ti rupana kenca, ket iccannaca ti talna.
Casta ti panagicabildanto iti naganco cadagiti annac ti Israel, ket siac bendicionacto ida.
Ket naaramid iti aldaw a ni Moises lineppasna ti pannacabangon ti tabernaculo, ken ti pannacasapsapona, ken ti pannacasantificarna ken amin nga al-alicamenna, casta met ti altar ken amin a vasvasona, ket linanaanna ida ken sinantificarna ida;
A dagiti pangolo ti Israel, dagiti pangolo dagiti balbalay dagiti ammada impaayda. Dagitoy dagiti pangolo idi dagiti caputotan, dagitoy isuda idi ti nagpangolo cadagiti nabilang:
Ket isuda inyegda dagiti datdatonda iti sango ni Jehova, innem a luglugan a natoldaan ken sangapulo ket dua a vacvaca; maysa a lugan iti tunggal dua cadagiti pangolo, ket tunggal maysa, maysa a vaca, ket indatagda ida ti sango ti tabernaculo.
Ket ni Jehova nakisao ken Moises, a kinunana,
Awatem dagitoy cadacuada tapno maaramatda a maiservi iti tolda ti gimong; ket itedmonto ida cadagiti Levitas, iti tunggal tao cas mayannurot iti annongna.
Ket ni Moises inawatna dagiti luglugan ken dagiti vacvaca, ket intedna ida cadagiti Levitas.
Dua a lugan ken uppat a vaca ti intedna cadagiti annac a lallaki ni Gerson cas mayannurot iti annongda:
Ket uppat a lugan ken walo a vaca ti intedna cadagiti annac a lallaki ni Merari a cas catutopan ti annongenda, babaen ti panangidalan ni Itamar nga anak a lalaki ni Aaron a padi.
Ngem cadagiti annac ni Coat awan ti intedna, gapu ta dagiti al-alicamen ti santuario ti maipabagi cadacuada; isuda binaclayda ida.
Ket dagiti pangolo nagdatonda iti maipaay iti pannacaisibbo ti altar iti aldaw a pannacalanana, a dagiti met laeng pangolo impaayda ti datdatonda iti sango ti altar.
Ket ni Jehova kinunana ken Moises, Ipaaydanto dagiti datdatonda, tunggal pangolo iti aldawna a maipaay ti pannacaisibbo ti altar.
Ket ti nangidatag iti datonna iti immuna nga aldaw isu ni Naason, nga anac a lalaki ni Aminadab iti caputotan ni Juda:
Ket ti datonna maysa a pinggan a pirac a timbeng ti sangagasut ket tallopulo a siclo, maysa a malocong a pirac a pitopulo a siclo a cas ti siclo ti santuario; agpadpadada a napno iti namayecmec nga harina a nagamayan iti lana a maipaay a daton a macan;
Maysa a cuchara a balitoc, a sangapulo a siclo, a napno iti incienso;
Maysa nga urbon a vaca a lalaki, maysa a carnero a lalaki, maysa a cordero a lalaki a maysa ti tawenna a maipaay a daton a mapuuran:
Maysa a lalaki cadagiti calcalding a maipaay a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki a maysa ti tawenda: daytoy isu ti daton idi ni Naason nga anac a lalaki ni Aminadab.
Iti maicadua nga aldaw, ni Natanael nga anac a lalaki ni Suar, a pangolo ti Issacar, nangidaton:
Isu indatagna a datonna ti maysa a pinggan a pirac a ti timbengna sangagasut ket tallopulo a siclo, maysa a malocong a pirac a pitopulo a siclo, a cas ti siclo ti santuario; agpadpadada a napno iti namayecmec a bel-laay a nagamayan iti lana, nga agservi a maysa a daton a macan;
Maysa a cuchara a balitoc a sangapulo a siclo, a napno iti incienso;
Maysa a bumaro a vaca, maysa a carnero a lalaki, maysa a lalaki a cordero a maysa ti tawenna, nga agservi a daton a mapuuran;
Maysa a lalaki cadagiti calcalding a daton gapu iti basol;
Ket iti agservi a sacrificio dagiti daton iti cappia dua a vaca a lallaki, lima a carnero a lallaki lima a calding a lallaki, lima a lallaki a cordero nga agtawenda iti maysa; daytoy isu ti daton ni Natanael nga anac a lalaki ni Suar.
Idi maicatlo nga aldaw ni Eliab nga anac a lalaki ni Helon, a pangulo dagiti annac ni Zabulon:
Ti datonna maysa a pinggan a pirac a ti timbengna sangagasut ket tallopulo a siclo, maysa a malucong a pirac pitopulo a siclo a cas ti siclo ti santuario; agpadada a napno iti namayecmec a bel-laay a nagamayan iti lana a maipaay a daton a macan,
Maysa a cuchara a balitoc a sangapulo a siclo, a napno iti incienso;
Maysa a bumaro a vaca, maysa a carnero a lalaki, maysa a cordero a lalaki nga agtawen iti maysa, nga agservi a daton a mapuuran;
Maysa a lalaki cadagiti calcalding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lalaki lima a calding a lallaki, lima a cordero a lallaki nga agtawenda iti maysa: daytoy isu idi ti daton ni Eliab nga anac a lalaki ni Helon.
Idi maicapat nga aldaw ni Elisur nga anac a lalaki ni Sedeur, a pangolo dagiti annac ni Ruben:
Ti indatonna maysa a pinggan a pirac a ti timbengna sangagasut ket tallopulo a siclo, maysa a malucong a pirac a pitopulo a siclo, cas iti siclo ti santuario; agpadada a napno iti namayecmec a bellaay a nagamayan iti lana, nga agservi a maysa a daton a macan;
Maysa a cuchara a balitoc a sangapulo a siclo, a napno iti incienso:
Maysa a bumaro a vaca, maysa a carnero a lalaki, maysa a cordero a lalaki a maysa ti tawenna, a maipaay a daton a mapuuran;
Maysa a lalaki cadagiti calding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki nga agtawenda iti maysa: daytoy ti daton idi ni Elisur nga anac a lalaki ni Sedeur.
Idi maicalima nga aldaw ni Salumiel nga anac a lalaki ni Zurisaddai, a pangolo dagiti annac ni Simeon:
Ti indatonna maysa a pinggan a pirac a ti timbengna sangagasut ket tallopulo a siclo, maysa a malucong a pirac a pitopulo a siclo, a cas ti siclo ti santuario; agpadada a napno iti namayecmec a bellaay a nagamayan iti lana a maipaay a daton a macan;
Maysa a cuchara a balitoc a sangapulo a siclo, a napno ti incienso:
Maysa a bumaro a vaca, maysa a carnero a lalaki maysa a cordero a lalaki nga agtawen iti maysa, a daton a mapuuran;
Maysa a lalaki cadagiti calcalding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki nga agtawenda iti maysa: daytoy ti daton idi ni Salumiel nga anac a lalaki ni Zurisaddai.
Idi maicanem nga aldaw, ni Eliasaf nga anac a lalaki ni Deuel, a pangolo dagiti annac ni Gad:
Ti datonna idi maysa a pinggan a pirac a ti timbengna sangagasut ket tallopulo a siclo, maysa a malucong a pirac a pitopulo a siclo, a cas ti siclo ti santuario; agpadada a napno iti namayecmec a bellaay a nagamayan iti lana a maipaay a daton a macan;
Maysa a cuchara a balitoc a sangapulo a siclo, a napno iti incienso;
Maysa a bumaro a vaca, maysa a carnero a lalaki, maysa a cordero a lalaki nga agtawen iti maysa, a daton a mapuuran;
Maysa a lalaki cadagiti calcalding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki a maysa ti tawenda: daytoy ti daton idi ni Eliasaf nga anac ni Deuel.
Idi maicapito nga aldaw ni Elisama nga anac a lalaki ni Ammiud, a pangolo dagiti annac ni Efraim:
Ti datonna idi maysa a pinggan a pirac a ti timbengna sangagasut ket tallopulo a siclo, maysa a malucong a pirac a pitopulo a siclo, a cas ti siclo ti santuario; agpadada a napno iti namayecmec a bellaay a nagamayan iti lana nga agservi a daton a macan;
Maysa a cuchara a balitoc a sangapulo a siclo, a napno iti incienso;
Maysa a bumaro a vaca, maysa a carnero a lalaki, maysa a cordero a lalaki, maysa a cordero a lalaki nga agtawen iti maysa, a daton a mapuuran;
Maysa a lalaki cadagiti calcalding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki a maysa ti tawenda: daytoy isu idi ti daton ni Elisama nga anac a lalaki ni Ammiud.
Idi maicawalo nga aldaw ni Gamaliel nga anac a lalaki ni Pedasur, a pangolo dagiti annac ni Manases:
Ti datonna idi maysa a pinggan a pirac a ti timbengna sangagasut ket tallopulo a siclo, maysa a malucong a pitopulo a siclo, a cas ti siclo ti santuario; agpadada a napno iti namayecmec a bellaay a nagamayan iti lana, nga agservi a daton a macan;
Maysa a cuchara a balitoc a sangapulo a siclo, a napno iti incienso:
Maysa a bumaro a vaca, maysa a carnero a lalaki, maysa a cordero a lalaki nga agtawen iti maysa, a daton a mapuuran:
Maysa a lalaki cadagiti calcalding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki a ti tawenda maysa: daytoy ti daton idi ni Gamaliel nga anac a lalaki ni Pedasur.
Idi maicasiam nga aldaw ni Abidan nga anac a lalaki ni Gedeon a pangolo dagiti annac ni Benjamin:
Ti datonna idi maysa a pinggan a pirac a ti timbengna sangagasut ket tallopulo a siclo, maysa a malucong a pirac a pitopulo a siclo, a cas ti siclo ti santuario; agpadada a napno iti namayecmec a bellaay a nagamayan iti lana, a daton a macan;
Maysa a cuchara a balitoc a sangapulo a siclo, a napno iti incienso;
Maysa a bumaro a vaca, maysa a carnero a lalaki, maysa a cordero a lalaki a maysa ti tawenna, nga agservi a daton a mapuuran;
Maysa a lalaki cadagiti calcalding a daton gapu iti basol;
Ket ti maipaay iti sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki nga agtawenda iti maysa: daytoy idi ti daton ni Abidan nga anac a lalaki ni Gedeon.
Idi maicasangapulo nga aldaw ni Ahiezer nga anac a lalaki ni Ammisaddai, a pangolo dagiti annac ni Dan:
Ti datonna idi maysa a pinggan a pirac a ti timbengna sangagasut ket tallopulo a siclo, maysa a malucong a pirac a pitopulo a siclo, a cas ti siclo ti santuario; agpadada a napno iti namayecmec a bellaay a nagamayan iti lana a daton a macan;
Maysa a cuchara a balitoc a sangapulo a siclo, a napno iti incienso;
Maysa a bumaro a vaca, maysa a carnero a lalaki, maysa a cordero a lalaki nga agtawen iti maysa, a maipaay a daton a mapuuran;
Maysa a lalaki cadagiti calding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki nga agtawenda iti maysa; daytoy isu idi iti daton ni Ahiezer nga anac a lalaki ni Ammisaddai.
Idi maicasangapulo ket maysa nga aldaw, ni Pagiel nga anac a lalaki ni Ocran, a pangolo dagiti annac ni Aser:
Ti datonna idi maysa a pinggan a pirac a ti timbengna sangagasut ket tallopulo a siclo, maysa a malucong a pirac a pitopulo a siclo, a cas ti siclo ti santuario; agpadada a napno iti namayecmec a bellaay a nagamayan iti lana nga agservi a daton a macan;
Maysa a cuchara a balitoc a sangapulo a siclo, a napno iti incienso;
Maysa a bumaro a vaca, maysa a carnero a lalaki, maysa a cordero a lalaki nga agtawen iti maysa, nga agservi a daton a mapuuran;
Maysa a lalaki cadagiti calcalding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki nga agtawenda iti maysa: daytoy ti daton idi ni Pagiel nga anac a lalaki ni Ocran.
Idi maicasangapulo ket dua nga aldaw ni Ahira nga anac a lalaki ni Enan, a pangolo dagiti annac ni Neftali:
Ti datonna idi maysa a pinggan a pirac a ti timbengna sangagasut ket tallopulo a siclo, maysa a malucong a pirac a pitopulo a siclo, a cas ti siclo ti santuario; agpadada a napno iti namayecmec a bellaay a nagamayan iti lana a maipaay a daton a macan;
Maysa a cuchara a balitoc a sangapulo a siclo, a napno iti incienso;
Maysa a bumaro a vaca, maysa a carnero a lalaki, maysa a cordero a lalaki a maysa ti tawenna, a maipaay a daton a mapuuran;
Maysa a lalaki cadagiti calcalding a daton gapu iti basol;
Ket ti maipaay a sacrificio dagiti datdaton iti cappia, dua a vaca a lallaki, lima a carnero a lallaki, lima a calding a lallaki, lima a cordero a lallaki nga agtawenda iti maysa: daytoy isu ti daton idi ni Ahira nga anac a lalaki ni Enan.
Daytoy ti panagisibbo dagiti pangpangolo ti Israel iti altar idi aldaw a pannacalanana: sangapulo ket dua a pinggan a pirac, sangapulo ket dua a malucong a pirac, sangapulo ket dua a cuchara a balitoc;
Tunggal pinggan a pirac a timbeng ti sangagasut ket tallopulo a siclo, ken tunggal malucong iti pitopulo; amin a pirac dagiti al-alicamen dua ribo ket uppat a gasut a siclo, a cas ti siclo ti santuario;
Dagiti sangapulo ket dua a cuchara a balitoc a napno iti incienso a timbeng ti sangapulo a siclo ti maysa, cas iti siclo ti santuario; amin ti balitoc dagiti cuchara sangagasut ket duapulo a siclo;
Amin a vacvaca a daton a mapuuran sangapulo ket duada, dagiti carcarnero sangapulo ket duada, dagiti corcordero nga agtawen iti maysa sangapulo ket duada, ken ti datonda a macan; ket dagiti lallaki cadagiti calcalding a daton gapu iti basol sangapulo ket duadua;
Ket amin dagiti vacvaca a maipaay a sacrificio dagiti datdaton iti cappia duapulo ket uppat, dagiti carcarnero innem a pulo, dagiti calcalding innem a pulo, dagiti corcordero nga agtawenda iti maysa innem a pulo. Daytoy isu idi ti pannacaisibbo ti altar idi nalpas a nalanaan.
Ket idi ni Moises napan iti tolda ti gimong a nakisao kencuana, nangngegna ngarud ti Timec a makisao kencuana nanipud iti ngatoen ti tugaw ti caasi nga adda iti rabaw ti lacasa ti pamanecnec, nanipud iti nagbaetan dagiti dua a kerkerubin: ket isu nakisao kencuana.
Dagiti pito a silsilaw. Ti pannacadalus dagiti Levitas.
Ket ni Jehova nakisao ken Moises a kinuna,
Ibagam ken Aaron ket saoem kencuana, No seggedam dagiti pagsasaingan dagiti pito a pagsaingan silawandanto ti sangoanan ti candelero.
Ket ni Aaron inaramidna a casta; pinasgedanna dagiti pagsaingan tapno silawanda ti sangoanan ti candelero, cas imbilin ni Jehova ken Moises.
Ket daytoy isu idi ti naaramid a candelero, pinitpit a balitoc; iti poonna, ken iti sabsabongna aramid a pinitpit: cas mayannurot iti pagwadan a ni Jehova imparangna ken Moises, casta ti inaramidna a candelero.
Ket ni Jehova nakisao ken Moises, a kinunana,
Alaem dagiti Levitas cadagiti annac ti Israel, ket dalusam ida.
Ket castoy ti aramidemto cadacuada, tapno dalusam ida: warsiam ida iti danum a paggugoran, ket paipagnada ti nabajas iti amin a lasagda, ket labaanda dagiti pagan-anayda, ket dalusanda dagiti bagbagida.
Sada alaen ti maysa a bumaro a vaca ken ti datonda a macan, a namayecmec a bellaay a nagamayan iti lana; ken sabali a bumaro a vaca ti alaemto a daton gapu iti basol.
Ket idatagmonto dagiti Levitas iti sango ti tolda ti gimong; ket ummongemto amin a gimong dagiti annac ti Israel;
Ket iparangmonto dagiti Levitas iti sango ni Jehova. Ket dagiti annac ti Israel ipataydanto dagiti im-imada cadagiti Levitas:
Ket ni Aaron idatonnanto dagiti Levitas iti sango ni Jehova, a maipaay iti daton a mailili, iti biag dagiti annac ti Israel, tapno buddongda ti agaramid iti panagservi ken Jehova.
Ket dagiti Levitas ipataydanto dagiti im-imada cadagiti ol-olo dagiti vacvaca a lallaki: ket idatonmo ti maysa a maipaay a daton gapu iti basol, ket ti caduana maiservi a daton a mapuuran ken Jehova tapno maaramid a pacaabbongan dagiti Levitas.
Ket iparangmonto dagiti Levitas iti sango ni Aaron, ken iti sango dagiti annacna a lallaki, ket idatagmonto ida a mailili ken Jehova.
Castoy ti panangilasinmonto cadagiti Levitas cadagiti annac ti Israel; ket cucuacto dagiti Levitas.
Ket iti calpasan daytoy, dagiti Levitas sumbrecdanto nga agaramid iti panagannong iti tolda ti gimong: ket dalusamto ida, ken idatonmo ida a daton a mailili.
Ta isuda maitedda nga awan labas caniac nga aggapuda cadagiti annac ti Israel; innalac ida a maisuno cadagiti amin a manglucat iti aanacan, a dagiti inauna nga annac met laeng dagiti amin nga annac ti Israel.
Ta amin dagiti inaunaan cadagiti annac ti Israel, cucuac ida, tao man ken animal: iti aldaw a pinangcabilco iti isu-amin nga annac nga inauna iti daga nga Egipto, sinantificarco ida a maipaay caniac met laeng.
Ket innalac dagiti Levitas a suno dagiti amin nga inauna cadagiti annac ti Israel.
Ket intedco dagiti Levitas a cas sagut ken Aaron ken cadagiti annacna a lallaki, a naggapuda cadagiti annac ti Israel, tapno aramidenda ti annong dagiti annac ti Israel iti tolda ti gimong, ken mangaramid iti pannacaabbong a maipaay cadagiti annac ti Israel; tapno ti didigra awanto cadagiti annac ti Israel, no dagiti annac ti Israel umadanida iti santuario.
Castoy ti inaramid da Moises, ken Aaron ken amin a gimong dagiti annac ti Israel, cadagiti Levitas: cas mayannurot iti isu-amin nga imbilin ni Jehova ken Moises maipapan cadagiti Levitas, casta ti inaramid dagiti annac ti Israel cadacuada.
Ket dagiti Levitas ginugoranda dagiti bagbagida manipud iti basol, ket linabaanda dagiti cawcawesda; ket ni Aaron indatagna ida a daton a mailili iti sango ni Jehova; ket ni Aaron inaramidna ti pannacaabbong a maipaay cadacuada tapno dalusanna ida.
Ket iti calpasan dayta, simrec dagiti Levitas a mangakem iti annongda iti tolda ti gimong iti imatang ni Aaron ken imatang dagiti annacna a lallaki: cas ni Jehova imbilinna ken Moises iti maipapan cadagiti Levitas, casta ti inaramidda cadacuada.
Ket ni Jehova nakisao ken Moises a kinunana,
Daytoy isu ti casasaad dagiti Levitas: manipud agtawen iti duapulo ket lima ken agpangato sumrecdanto nga agannong iti panagservi iti trabajo iti tolda ti gimong:
Ket manipud agtawen iti limapulo agsardengdanto nga agannong iti trabajo, ket didanto agannongen,
Ngem agservidanto agraman cacabsatda iti tolda ti gimong, a mangsalimetmet iti panagaywan, ket dida agannong. Castoy ti aramidem cadagiti Levitas maipapan iti servicioda.
Ti linteg maipapan iti pannacangilin ti pascua. Ti ulep iti rabaw ti Tabernaculo.
Ket ni Jehova nakisao ken Moises iti let-ang ti Sinai iti umuna a bulan ti maicadua a tawen calpasan ti ipapanawda iti daga nga Egipto, a kinunana,
Maysa pay dagiti annac ti Israel ngilinenda coma ti pascua iti naituding nga aldawna.
Iti maicasangapulo ket uppat nga aldaw iti daytoy a bulan iti sumipnget ngilinenyonto iti natudingan nga aldawna, cas mayannurot cadagiti isu-amin nga al-alagaden iti dayta, ken cas mayannatup iti isu-amin a bilbilin iti dayta, salimetmetanyonto.
Ket ni Moises imbagana cadagiti annac ti Israel tapno ngilinenda ti pascua.
Ket ngililinda ti pascua iti umuna a bulan, iti maicasangapulo ket uppat nga aldaw ti bulan idi sumipnget idiay let-ang ti Sinai: cas mayannurot iti isu-amin nga imbilin ni Jehova ken Moises, casta ti inaramidda dagiti annac ti Israel.
Ket adda idi dadduma a lallaki a saan a nadalus a gapu iti bangcay ti maysa a tao a natay, a dida nacabalinan a nangngilinan iti pascua iti daydiay nga aldaw: ket immayda iti sango da Moises ken ni Aaron iti daydiay nga aldaw:
Ket dagidiay a lallaki kinunada kencuana, Saancami a nadalus a gapu iti bangcay ti maysa a tao a natay: ania ti gapuna a matipdancami tapno dicami mangidatag iti daton ken Jehova iti natudingan nga aldawna iti tengnga dagiti annac ti Israel?
Ket ni Moises kinunana cadacuada, Aguraycayo; ta denggec no ania ti ibilinto ni Jehova maipapan cadacayo.
Ket ni Jehova nakisao ken Moises, a kinuna,
Ibagam cadagiti annac ti Israel, a cunam, No siasinoman a tao cadacayo wenno cadagiti caputotanyo saanto a nadalus gapu iti bangcay ti tao a natay, wenno adda iti dalan nga adayu, nupay casta ngilinennanto ti pascua ken Jehova.
Iti maicadua a bulan iti maicasangapulo ket uppat nga aldaw iti sumipnget, isu ti ngilinendanto; canendanto agraman di-nalevaduraan a tinapay, ken napait a natnateng.
Awanto ti tiddaenda iti dayta agingga iti bigat, didanto tuccolen iti uray maysa la a tulangna: cas mayannurot iti isu-amin nga alalagaden ti pascua ngilinendanto.
Ngem ti tao a nadalus, ket awan iti dalan, ket liwayanna a ngilinen ti pascua, dayta a tao maipusayto iti ilina; gapu ta saanna nga indatag ti daton ken Jehova iti natudingan nga aldawna, dayta a tao awitennanto ti basolna.
Ket no maysa a gangannaet a makipagnaed cadacayo, ket ngilinenna ti pascua ken Jehova, cas mayannatup iti alagaden ti pascua ken cas mayannurot iti naibilin iti dayta, casta ti aramidennanto. Addaancayto iti maymaysa a pagalagadan, agpada a maipaay iti gangannaet, ken maipaay iti agnaed iti daga.
Ket iti aldaw a pannacabangon ti tabernaculo, ti ulep inabungotanna ti tabernaculo, a di tolda met laeng ti pamanecnec: ket iti sumipnget adda iti rabaw ti tabernaculo a cas ti apuy, agpapan iti bigat.
Casta idi nga agnanayon: ti ulep inabungotanna ket nagparang a cas apuy iti rabii.
Ket idi nagpangato ti ulep nanipud iti rabaw ti tabernaculo, iti calpasan dayta ngarud, dagiti annac ti Israel nagnada: ket iti disso a nagsardengan ti ulep, sadiay ti nagpacarsoan dagiti annac ti Israel,
Iti panagbilin ni Jehova, dagiti annac ti Israel nagnada, ket iti panagbilin ni Jehova nagpacarsoda; bayat ti panagyan ti ulep iti rabaw ti tabernaculo nagsardengda a nacatoldada.
Ket no nagtactac ti ulep iti rabaw ti tabernaculo iti adu nga aldaw, dagiti annac ti Israel ngarud sinalimetmetanda ti ingunamgunam ni Jehova, ket saanda a nagluas.
Ket no dadduma, ti ulep agyan idi, iti sumagmamano nga aldaw iti rabaw ti tabernaculo; iti casta nagsardengda a nacatoldada cas ti imbilin ni Jehova, ket nagluasda cas mayannurot iti bilin ni Jehova.
Ket no dadduma daydi ulep nagyan nanipud sumipnget inggana iti bigat, ket idi a ti ulep naipangato iti bigat, nagluasda: wenno no agtuloy iti aldaw ken rabii, idi a naipangato di ulep, nagnada.
No nagdua nga aldaw, wenno macabulan, wenno nacatawen a nagtaeng ti ulep iti rabaw ti tabernaculo nga agyan idiay dagiti annac ti Israel nagbatida a nacatoldada ket saanda a nagluas; ngem idi naipangato, nagnada.
Iti panagbilin ni Jehova nagtoldada, ket iti panagbilin ni Jehova nagluasda; sinalimetanda ti alagaden ni Jehova, iti panangibilin ni Jehova ken Moises.
Dagiti tangtangguyob a pirac. Dagiti caputotan pumanawda iti Sinai.
Ket ni Jehova nagsao ken Moises, a kinunana,
Mangaramidca iti dua a tangguyob a pirac: mangaramidcanto cadagiti napitpit: ket aramatemto ida a pagayab iti gimong ken pamagluas cadagiti nagpacarso.
Ket no pagtimkenda ida, amin a gimong aguummongdanto iti yanmo iti ruangan ti tolda ti gimong.
Ket no maymaysa laeng ti pagtimkenda, dagiti pangolo dagiti rinibu nga Israel aguummongdanto ngarud iti yanmo.
Ket no pagunienyo iti naariwawa, dagiti buybuyot nga adda iti bangirna iti daya, yussuatdanto ti pannagnada.
Ket no paguniendanto ti naariwawa iti maicadua a daras, dagiti buybuyot nga adda iti bangirna ti abagatan yussuatdanto ti pannagnada: paguniendanto ti naariwawa a maipanggep iti panagluasda.
Ngem no ti gimong maummongda nga agtitipon pagtimkenyonto, ngem dicayto pagunien iti naariwawa.
Ket dagiti annac a lallaki ni Aaron a dagiti papadi pagtimkendanto dagiti tangguyob; ket dagitoy dagiti agservinto cadacayo nga al-alagaden iti agnanayon cadagiti putputotyo.
Ket no incayo makigubat iti dagayo a maisupring iti cabusor a mamarigat cadacayo, no casta pagunienyonto iti naariwawa dagiti tangguyob; ket maipalagipcayto iti sango ni Jehova a Diosyo, ket maispalcayto cadagiti cabusoryo.
Casta met iti aldaw dagiti ragragsacyo, ken cadagiti nakedngan a fifiestayo, ken cadagiti panangrugi dagiti bulbulanyo, pagtimkenyonto dagiti tangguyob iti rabaw dagiti datdatonyo a mapuuran, ken rabaw dagiti sacrificio dagiti datdatonyo gapu iti cappia; ket isudanto cadacayo ti maysa a pacalaglagipan iti sango ti Diosyo; siac ni Jehova a Diosyo.
Ket naaramid nga iti maicadua a tawen, iti maicadua a bulan, iti maicaduapulo nga aldaw ti bulan, ti ulep naipangato nanipud iti rabaw ti tabernaculo ti pamanecnec.
Ket dagiti annac ti Israel nagrubbuatda cas mayannurot iti pannagnada a pumanaw iti let-ang ti Sinai; ket ti ulep nagsardeng iti let-ang ti Paran.
Ket isuda immuna nga inyussuatda ti panangnada cas mayannatup iti bilin ni Jehova nga intalecna ken Moises.
Ket iti umuna a lugar, ti bandera ti sangapacarsoan dagiti annac ni Juda nagrubbuat a nagna cas iti ornos dagiti buybuyotda: ket ti nangipangolo iti buyotna isu idi ni Naason nga anac a lalaki ni Aminadab.
Ket ti nangipangolo iti buyot ti caputotan dagiti annac ni Issacar isu idi ni Natanael nga anac a lalaki ni Suar.
Ket ti nangipangolo iti buyot ti caputotan dagiti annac ni Zabulon isu idi ni Eliab nga anac a lalaki ni Helon.
Ket ti tabernaculo nalasang idi; ket dagiti annac a lallaki ni Gerson ken dagiti annac a lallaki ni Merari, isuda a nagawit iti tabernaculo, nagrubbuatda.
Ket ti bandera ti sangcapacarsoan ni Ruben nagrubbuat a nagna cas mayannurot cadagiti buybuyotda; ket ti nangipangolo iti buyotna isu idi ni Elisur nga anac a lalaki ni Sedeur.
Ket ti nangipangolo iti buyot ti caputotan dagiti annac ni Simeon isu idi ni Selumiel nga anac a lalaki ni Zurisaddai.
Ket ti nangipangolo iti buyot ti caputotan dagiti annac ni Gad isu idi ni Eliasaph nga anac a lalaki ni Deuel.
Ket dagiti Coatitas nagrubbuatda a nagna, a siaawit iti santuario: ket iti panagsangsangpetda, bangbangonenda ti tabernaculo.
Ket ti bandera ti sangcapacarsoan dagiti annac ni Efraim nagrubbuatda a nagna cas mayannurot cadagiti buybuyotda; ket ti nangipangolo iti buyotda isu idi ni Elisama nga anac a lalaki ni Ammiud.
Ket ti nangipangolo iti buyot ti caputotan dagiti annac ni Manases isu idi ni Gamaliel nga anac a lalaki ni Pedasur.
Ket ti nangipangolo iti buyot ti caputotan dagiti annac ni Benjamin isu idi ni Abidam nga anac a lalaki ni Gedeon.
Ket ti bandera ti sangcapacarsoan dagiti annac ni Dan nga isu idi ti akinudi cadagiti isu-amin a nagpacarso nagrubbuat a nagna cas mayannurot cadagiti buybuyotda: ket ti nangipangolo idi iti buyotna isu ni Ahiezer nga anac a lalaki ni Ammisaddai.
Ket ti nangipangolo iti buyot ti caputotan dagiti annac ni Aser isu idi ni Pagiel nga anac a lalaki ni Ocran.
Ket ti nangipangolo iti buyot ti caputotan dagiti annac ni Neftali isu idi ni Ahira nga anac a lalaki ni Enan.
Castoy idi dagiti panagussuat dagiti annac ti Israel a mayannatup cadagiti buybuyotda, ket nagrubbuatda.
Ket ni Moises kinunana ken Hobab nga anac a lalaki ni Raguel a taga Madian, a catugangan ni Moises, Agbariw-ascami a mapan iti disso a sinao ni Jehova, Itedconto cadacayo: Umayca cadacami, ket naimbagto ti aramidenmi kenca: ta ni Jehova naimbag ti sinaona maipapan iti Israel.
Ket isu kinunana kencuana, Saanacto nga umay; ngem innacto iti bucodco a daga, ken cadagiti cacabagiac.
Ket ni Moises kinunana, Dinacami baybay-an, dawatec kenca; yantangay ammom no casano ti panagtaengmi iti let-ang, ket sicanto ti pannacamatami.
Ket castoyto a no umayca cadacami, pudno a maaramidto nga uray ania nga imbag nga ipaayto ni Jehova cadacami, casta met ti aramidenminto kenca.
Ket nagluasda nanipud iti bantay ni Jehova a nagnada iti tallo nga aldaw ket ti lacasa ti tulag ni Jehova immununa ngem isuda iti pagnaen ti tallo nga aldaw, nga agsapulda iti disso a paginanaanda.
Ket ti ulep ni Jehova nagyan iti ngatoenda iti aldaw idi a nagluasda nanipud iti nagpacpacarsoanda.
Ket naaramid nga idi a nagluas di lacasa, ni Moises kinunana, Tumacderca, O Jehova, ket dagiti cabusormo mawarada coma; ket agtalaw coma iti sangoanam dagiti gumura kenca.
Ket idi nagsardeng, isu kinunana, Agsublica, O Jehova, cadagiti linacsa a ribu nga Israel.
Ti ili agdanengdeng, ket paglidayan ni Moises. Pitopulo a lallacay madutocda a tumulong ken Moises. Ni Eldad ken Medad.
Ket ti ili isuda idi ti cas nagdanengdeng a nagsao iti dakes cadagiti pagdengngeg ni Jehova: ket idi a nangngeg ni Jehova, napabara ti pungtotna; ket ti apuy ni Jehova simged iti baetda ket inalun-unna ti akinudi a paset ti pacarso.
Ket dagiti tattao inawaganda ni Moises, ket ni Moises, nagcararag ken Jehova, ket ti apuy nagsardeng.
Ket ti nagan daydiay nga ayan managanan nagarian idi iti Taberah: gapu ta ti apuy ni Jehova simged iti baetda.
Ket ti caaduan nga adda idi cadacuada naggartemda unay iti napalalo: ket dagiti annac ti Israel casta met a nagsangitda manen, ket kinunada, Asino ti mangtedto cadacami iti lasag a sidaen?
Malagipmi dagiti ic-ican a sinsindami idiay Egipto nga awan baybayadda, dagiti pepino, ken dagiti morod, ken dagiti cutsay, ken dagiti lasona, ken dagiti bawang:
Ngem ita ti cararuami malidliday; awan ti uray ania laeng a makita no di daytoy mana.
Ket ti mana cas la iti bukel ti culantro, ket ti kitana cas la ti kita ti bedelio.
Ket nagwaras dagiti tattao ket inummongda, ket ginilingda cadagiti paggilingan wenno linutlutda iti paglebbecan, ket liningtada cadagiti bangbanga, ket inaramidda a bibbibingca: ket ti ramanna cas la raman ti baro a lana.
Ket idi agtinnag ti linnaaw iti pacarso iti rabii, ti mana agtinnag idi iti rabawna.
Ket ni Moises nangegna a nagsangit dagiti tattao iti sacnap dagiti familiada, tunggal maysa a lalaki iti ruangan ti toldana: ket ti pungtot ni Jehova bimmara iti casta unay, ket ni Moises napalucsaw.
Ket ni Moises kinunana ken Jehova, Ania ti gapuna nga impaaymo iti dakes itoy adipenmo? Ket apayapay diac nacasarac iti caasi iti imatangmo ta ipabaclaymo ti awit iti dagup dagitoy a tattao.
Pinatanurco aya ida iti unegco amin dagitoy a tattao? Pinasngayco aya ida, tapno kinunam caniac, Sacroyem ida ita barucongmo, cas agtaraken nga ama a mangubba iti agsuso nga ubing agingga iti daga nga insapatam cadagiti ammada?
Sadino ti pamaaddaac iti lasag nga itedco iti dagup dagitoy a tattao? ta isuda agsangsangitda iti yanco a cunada, Iccannacami iti lasag tapno macapangancami.
Diac cabaelan nga awiten a maymaysa ti amin dagitoy a tattao, ta napalalo a nagdagsen caniac.
Ket no castoy la ti pamayam caniac dawatec kenca a patayennac ita imam, no natumpungac la ket ti caasi iti saclangmo; ket dica coma ipalubos a makitac ti kinaay-ay-ayco.
Ket ni Jehova kinunana ken Moises, Ummongem iti yanco ti pitopulo a lallaki cadagiti lallacay ti Israel, nga ammom nga isuda ti calalacayan ti ili ken agturay cadacuada; ket yegmo ida iti tolda ti gimong tapno makipagyanda kenca idiay.
Ket siac bumabaacto, ket makisaoacto kenca idiay; ket mangalaacto iti Espiritu nga adda kenca ket icabilconto cadacuada; ket makipagawitdanto kenca iti awit ti ili, tapno dica agmaymaysa a mangawit.
Ket cunam cadagiti tattao, Santificarenyo dagiti bagbagiyo a maipaay iti bigat, ket agsidacayto iti lasag: ta nagsangitcayo cadagiti pagdengngeg ni Jehova a kinunayo, Asino ti mangted cadacami iti lasag a sidaen? ta naimbag idi idiay Egipto: isu ti gapuna a ni Jehova iccannacayto iti lasag, ket agsidacayto.
Dicayto agsida iti maysa nga aldaw laeng, uray dua nga aldaw, uray lima nga aldaw, uray sangapulo nga aldaw, uray duapolo nga aldaw;
No di ket iti uneg ti macabulan, inggana ti di sumngaw cadagiti abut dagiti agongyo, ken macasuya cadacayo: gapu ta inwagsacyo ni Jehova nga adda iti baetyo, ket nagsangitcayo iti sangoananna, a kinunayo, Ania ti gapuna a pimmanawcami sadi Egipto?
Ket ni Moises kinunana, Ti ili nga iti nagtengngaanna addaac innem a gasutda a ribu a magmagna; ket sica kinunam, Iccacto ida iti lasag a sidaenda iti uneg ti macabulan.
Mapapatayto dagiti ar-arban ken pangpangen tapno umanay cadacuada wenno matiptipon a maummongto amin nga ic-ican ti taaw nga agservi cadacuada, tapno umanay cadacuada?
Ket ni Jehova kinunana ken Moises, Immababa aya ti ima ni Jehova? ita makitamto no ti saoc matungpalto wenno saan.
Ket ni Moises rimmuar ket sinaona iti ili dagiti sao ni Jehova: ket inummongna dagiti pitopulo a lallaki cadagiti panglacayen ti ili ket insaadna ida iti lawlaw ti Tabernaculo.
Ket ni Jehova bimmaba iti ulep, ket nakisao kencuana, ket nangala iti Espiritu nga adda idi kencuana, ket incabilna cadagiti pitopulo a lallacay, ket naaramid nga idi immapay cadacuada ti Espiritu nagpadtoda, ngem saanda nga inulitan nga aramiden.
Ngem nagbati idiay dagiti dua a lallaki iti pacarso, ti nagan ti maysa ni Eldad, ket ti nagan ti caduana ni Medad: ket ti Espiritu immapay cadacuada; ket isuda idi cadacuada ti naisurat, ngem saanda a rimmuar a napan iti Tabernaculo: ket nagpadtoda iti pacarso.
Ket maysa nga agtutubo nagtaray ket sinaritana ken Moises, ket kinunana, Ni Eldad ken ni Medad agpadtoda iti pagpacarsoan.
Ket ni Josue nga anac a lalaki ni Nun a ministro ni Moises, maysa cadagiti napili a lallakina, simmungbat ket kinunana, Apoc a Moises, paritam ida.
Ket ni Moises kinunana kencuana, Adda ilemmo a maipuon caniac? Sapay coma ta amin a tattao ni Jehova mammadtoda tapno icabil ni Jehova ti Espirituna cadacuada!
Ket ni Moises napan iti yan ti pacarso isu ken dagiti lallacay ti Israel.
Ket nagpuyupuy ti maysa nga angin a naggapu ken Jehova, ket ingapuna iti taaw dagiti tuctucling, ket binay-anna ida a nagtinnag iti sibay ti pagpacarsoan iti nganngani maysa nga aldaw a pagnaen iti daytoy a bangir, ken maysa nga aldaw a pagnaen iti sabali a bangir, iti naglawlaw iti pacarso, ken nganngani dua a sico ti cangato iti rabaw ti daga.
Ket dagiti tattao bimmangonda a nagmalmalem ken nagpatpatnag, ken iti sumaruno nga aldaw, ket nagummongda cadagiti tuctucling: ti cababassitan ti naornong inummongna ti sangapulo nga omer: ket inwalagwagda ida iti lawlaw ti nagpacarsoanda a maipaay cadacuada.
Idi nga adda pay laeng ti lasag a di pay la nangalngal iti baet dagiti ngipenda, ti unget ni Jehova simged a maibusor cadagiti tattao, ket ni Jehova dinidigrana ti ili iti maysa a naindaclan unay nga angol.
Ket ti nagan daydiay a disso nagaladan idi iti Kibroth-hattaavah: gapu ta idiay ti nangitamnanda cadagiti tattao a naggartem.
Nanipud Kibroth-hattaavah nagnada a napan iti Haseroth; ket nagsardengda sadi Haseroth.
Ti panagdanengdeng da Aaron ken Miriam a maibusor ken Moises. Ni Moises no justificar. Ni Miriam agcucutel.
Ket da Miriam ken Aaron nagsaoda iti maicaniwas ken Moises, maipuon iti babai a taga Ethiope nga inasawana idi cua: gapu ta inasawana ti maysa a babai a taga Ethiope.
Ket kinunada, Ni laeng Moises aya ti pakisasaoan ni Jehova? di la makisao met cadata? Ket ni Jehova nangngegna dayta.
Ket ni lalaki a Moises isu idi ti napacumbaba unay cadagiti isu-amin a lallaki nga adda iti rabaw ti daga.
Ket ni Jehova dagus a kinunana cada Moises, ken Aaron, ken Miriam, Dacayo a tallo rumuarcayo nga umay iti tolda ti gimong, Ket isuda a tallo rimmuarda.
Ket ni Jehova bimmaba iti maysa a monmon nga ulep, ket nagyan iti ruangan ti Tabernaculo, ket inayabanna ni Aaron ken ni Miriam: ket isuda a dua nagparangda.
Ket kinunana, Denggenyo ita dagiti sasaoc: no adda maysa a mammadto cadacayo, siac a Jehova ipacammocto kencuana ti bagic iti maysa a parparmata, makisaoacto kencuana iti tagtagainep.
Ni adipenco a Moises saan a casta: isu ti matalec iti amin a balayco:
Kencuana makisaoacto iti ngiwanngiwat a nabatad met laeng, ket saan a iti nalimed a palpalawag; ket makitananto ti langa ni Jehova: ania ti gapuna ngarud a dicay la nagbuteng a nagsao iti maicaniwas ken adipenco, iti maicaniwas ken Moises?
Ket ti unget ni Jehova simged cadacuada, sa pimmanaw.
Ket ti ulep pimmanaw iti tabernaculo ket adtoy ta ni Miriam nagcucutel, nagpuraw a cas nieve ket ni Aaron kinitana ni Miriam, ket, adtoy, isu agcucutelen.
Ket ni Aaron kinunana ken Moises, O apoc, dawatec kenca dica cad ipabaclay cadacami ti basol, ta nagaramidcami a simamauyong unay, ket iti dayta nacabasolanmi.
Dawatec a dica cadi ipalubos nga isu cas maysa a natay a naibus ti guddua ti lasagna no rumuar iti tian ni inana.
Ket ni Moises inawaganna ni Jehova, a kinunana, Agasam cadi dawatec kenca, O Dios.
Ket ni Jehova kinunana ken Moises, No ni amana tinupraanna la coma iti rupana, di ngata coma maibabain bayat iti pito nga aldaw maipaing coma iti ruar ti pacarso cadagiti pito nga aldaw, ket iti calpasanna maiserrecto met laeng.
Ket ni Miriam naipaing iti ruar ti pagpacarsoan iti pito nga al-aldaw: ket ti ili saan a nagna, inggana iti di naisubli a sumbrec ni Miriam.
Ket iti calpasanna ti ili nagrubbuat a nagna nanipud iti Jaseroth, sada nagsardeng iti let-ang ti Paran.
Maibaon dagiti agsimisim sadiay Canaan. Ti ipadamag dagiti agsimisim.
Ket ni Jehova nagsao ken Moises, a kinunana,
Bumaonca cadagiti lallaki nga agsimisim iti daga a Canaan nga itedco cadagiti annac ti Israel: iti tunggal caputotan dagiti ammada ti pangalaanyo iti baonenyo a maysa a lalaki, tunggal maysa a pangolo cadacuada.
Ket ni Moises imbaonna ida nanipud iti let-ang ti Paran cas mayalubog iti panagbilin ni Jehova: isuda amin a lallaki a pangolo idi dagiti annac ti Israel.
Ket dagitoy dagiti nagnaganda: iti caputotan ni Ruben, ni Sammua nga anac a lalaki ni Zacur.
Iti caputotan ni Simeon, ni Safat nga anac a lalaki ni Huri.
Iti caputotan ni Juda, ni Caleb nga anac a lalaki ni Jefone.
Iti caputotan ni Issacar, ni Igal nga anac a lalaki ni Josef.
Iti caputotan ni Efraim, ni Oseas nga anac a lalaki ni Nun.
Iti caputotan ni Benjamin, ni Palti nga anac a lalaki ni Rafu.
Iti caputotan ni Zabulon, ni Gaddiel nga anac a lalaki ni Sodi.
Iti caputotan ni Jose nga isu met laeng ti caputotan ni Manases, ni Gadi nga anac a lalaki ni Susi.
Iti caputotan ni Dan, ni Amiel nga anac a lalaki ni Gemali.
Iti caputotan ni Aser, ni Setur nga anac a lalaki ni Micael.
Iti caputotan ni Neftali, ni Nahabi nga anac a lalaki ni Vapsi.
Iti caputotan ni Gad, ni Geuel nga anac a lalaki ni Maqui.
Dagitoy isuda dagiti nagnagan dagiti lallaki nga imbaon ni Moises nga agsimisim iti daga. Ket ni Moises ninaganna ni Oseas nga anac a lalaki ni Nun iti Josue.
Ket ni Moises imbaonna ida tapno simisimanda ti daga a Canaan, ket kinunana cadacuada, Sang-atenyo daytoy a dalan iti abagatan ket sumang-atcayo iti caturturodan:
Ket kitaenyo ti daga, no ania; ken no dagiti tattao nga agnaed idiay napigsada wenno nacapuyda, no bassitda wenno aduda;
Ken ania ti daga a pagtaenganda, no naimbag wenno dakes; ken ania dagiti il-ilida a pagnaedanda, no pacpacarso wenno nasarikedkedan;
Ken ania ti cadagdagana no nadam-ag wenno naticag, no adda caycayona, wenno awan. Ket umingelcayo a naimbag, ket mangyegcayto iti bunga ti daga. Ta ti tiempo idi, tiempo a panagloom ti uvas nga umuna.
Iti casta simmang-atda ket nagsimisimda iti daga nanipud iti let-ang ti Sin inggana iti Rohob, iti pagsercan ti Emath.
Ket nagsang-atda iti abagatan ket immayda iti Hebron; ket ni Aiman, Sisai, ken Tolmai nga annac a lallaki ni Anac addada idi idiay. (Ita ti Hebron pito a tawen a nabangonen idi awan pay ti Zoan idiay Egipto.)
Ket immayda iti lobong ti Escol, ket pimmucanda sadiay iti maysa a sanga nga adda sangcasar-ayna a bunga ti uvas, ket inawit dagiti dua iti maysa a sarucud; nangisangpetda met cadagiti granadas ken highigos.
Daydiay a disso nanaganan idi iti lobong ti Escol, maipuon di sar-ay a pinucan idiay dagiti annac ti Israel.
Ket nagawidda iti nagsimisimanda a daga iti gibus ti uppat a pulo nga aldaw.
Ket nagnada ket simmangpetda ken Moises, ken Aaron, ken cadagiti dagup ti gimong dagiti annac ti Israel, iti let-ang ti Paran sadiay Cades; ket nangisangpetda iti damag cadacuada, ken iti amin a gimong, ket imparangda cadacuada ti bunga ti daga.
Ket sinaritada kencuana, ket kinunada, Napancami iti daga a nangibaonam cadacami, ket pudno nga agayus ti gatas ken diro; ket daytoy ti bungana.
Nupay casta dagiti tattao nga agnaed iti daga napigsada, ket dagiti il-ili nabacudanda ket napigsada unay: maysa pay nakitami dagiti annac ni Anac idiay.
Ni Amalec agnaed iti daga ti abagatan, ket ti Heteo, ken ti Jehuseo, ken ti Amorreo agnaedda iti caturudan: ket ti Cananeo agnaed iti abay ti taaw, ken iti abay ti Jordan.
Ket ni Caleb pinagtalnana ti ili iti sango ni Moises, ket kinunana, Ala sumang-attayo ita ket isu tagicuaentayo coma, ta isu mabalintayo unay a parmeken.
Ngem dagiti lallaki a nakipagsang-at kencuana kinunada, Ditayto mabalin ti sumang-at a bumusor cadagiti tattao: ta isuda napigpigsada ngem datayo.
Ket isuda inyegda ti dakes a damag ti daga nga sinimisimanda cadagiti annac ti Israel, a cunada, Ti daga a napanmi sinimisiman, isu ti daga a manglamut cadagiti agnaed kencuana; ket amin dagiti tattao a nakitami idiay tattaoda a natayag unay.
Ket idiay nakitami dagiti gigantes nga annac a lallaki ni Anac, a nagtaud cadagiti gigantes: ket cayariganmi idi ti cas la dudon ti panangipagarupmi, ket casta idi ti caarigmi iti imatangda.
Agsungit ti ili. Ti layat ni Jehova ken ti panangibabaet ni Moises. Ti ili maabac sadiay Horma.
Idin amin ti gimong nagickis, ket nagpuccaw, ket dagiti tattao nagsangitda iti daydi a rabii.
Ket amin nga annac ti Israel nagdanengdengda iti maicaniwas ken Moises, ken maicaniwas ken Aaron: ket ti dagup ti gimong kinunada cadacuada, Dicami coma ket natay iti daga nga Egipto! wenno dicami coma ket natay ditoy a let-ang!
Ket ania ti gapuna nga inyegnacam ni Jehova ditoy a daga, tapno maipasagcami iti campilan? dagiti assawami ken dagiti babassitmi isudanto ti maranggasan: di coma nasayaat cadacami nga agsublicam sadi Egipto?
Ket kinunada ti maysa ken maysa cadacuada, Mamangontay coma iti maysa a capitan, ket agsublitay coma sadi Egipto.
Ni Moises ngarud ken ni Aaron nagpaclebda iti sango ti amin a natiptipon a gimong dagiti annac ti Israel.
Ket ni Josue nga anac ni Nun, ken ni Caleb nga anac ni Jefone isuda a naicadua cadagiti nagsimisim iti daga, rinay-abda dagiti cawesda:
Ket kinunada cadagiti amin a sigigimong nga annac ti Israel a kinunada, Ti daga a linasatmi a sinimisiman isu ti maysa nga aglablabes ti imbagna a daga.
No ni Jehova caay-ayonatayo, yegnatayto ngarud iti daytoy a daga, ket itednanto cadatayo; maysa a daga nga agayus ti gatas ken diro.
Isuna laeng nga dicayo coma cumaniwas ken Jehova, wenno dicayo agbuteng cadagiti tattao iti dayta a daga; ta isuda ti taraon nga agpaay cadatayo: ti sarikedkedda naiccat cadacuada, ket ni Jehova adda cadatayo: dicay agbuteng cadacuada.
Ngem amin a gimong cayatda nga uburen ida iti batbato. Ket ti dayag ni Jehova nagparang iti tolda ti gimong cadagiti amin nga annac ti Israel.
Ket ni Jehova kinunana ken Moises, Casanonto ti cabayag ti panangumsina caniac daytoy nga ili? Casanonto ti cabayag ti dida pammati caniac, gapu cadagiti amin a pagilasinan nga inaramidco iti tengngada?
Didigraecto ida iti angol, ket diacto pagtawiden ida, ket aramidencanto a maysa a nacion a dacdackel ken manmannacabalin ngem isuda.
Ket ni Moises kinunana ken Jehova, No casta dagiti taga Egipto maammoandanto; gapu ta inaonmo daytoy nga ili babaen iti pannacabalinmo iti tengngada;
Ket ibagadanto cadagiti agnaed ditoy a daga: isuda ammoda a sica a Jehova addaca iti tengnga daytoy a ili; ta sica a Jehova makitadaca iti nalatac, ket ti ulepmo agtindec iti ngatoenda, ket mapanca iti sangoda, iti maysa a monmon nga ulep no aldaw, ken maysa a monmon nga apuy no rabii.
Ita no papatayemto daytoy nga ili cas maymaysa a tao, dagiti il-ili ngarud a nacaammo iti damagmo, saoendanto a cunada,
Gapu ta ni Jehova dina nabalinan nga iserrec daytoy nga ili iti daga nga insapatana cadacuada, isu ti gapuna a pinapatayna ida iti let-ang.
Ket ita, dawatec kenca, dackel coma ti pannacabalin ti Apo, cas sinaom, a kinunam,
Ni Jehova nabannayat nga agpungtot, ket aglablabonan iti caasi a naayat, mamacawan iti kinadakes ken iti kinasalungasing ket uray apagapaman dina baybay-an ti macabiddut, a pasarungcaranna ti kinadakes dagiti amma cadagiti annac, cadagiti maicatlo ken maicapat a caputotan.
Pacawanem, dawatec, kenca, ti kinadakes daytoy nga ili, cas iti kinadakel ti caasim a naayat, ken mayannurot iti panangpacawanmo itoy nga ili, nanipud sadi Egipto agpapan ita.
Ket ni Jehova kinunana, Pinacawanco cas mayabuloy iti saom:
Ngem pudno unay, cas siac sibibiagac ken cas amin ti daga mapnodanto iti dayag ni Jehova;
Gapu ta amin dagidiay a tattao a nacakita iti dayagco, ken dagiti pagilasinac a gapuanac sadi Egipto ken iti let-ang, nupay casta sinuutdac cadagitoy naminsangapulo daras, ket dida impangag ti timecco.
Pudno isuda didanto makita ni daga nga insapatac cadagiti ammada, wenno siasinoman cadagiti nangumsicaniac dinanto makita:
Ngem ni adipenco a Caleb, gapu ta adda sabali a di-simmina, isu iserrecconto iti daga a napananna; ket dagiti putona agtagicuadanto.
Ita dagiti Amalecita ken dagiti Cananeo agnaedda iti lobong: intono bigat agsublicayo ket dumanoncayo let-ang iti dalan nga agpa-Baybay a Nalabaga.
Ket ni Jehova imbagana ken Moises ken ni Aaron, a kinunana,
Casanonto ti cabayag ti panaganuco itoy dakes a gimong nga agdanengdeng iti maicaniwas caniac? Nangngegco dagiti danengdeng dagiti annac ti Israel nga agdanengdengda iti maicaniwas caniac.
Saoem cadacuada, Cas siac sibibiagac, cuna ni Jehova, kinaagpaysona, a cas ti sinaoyo cadagiti lapayagco, casta ti aramidecto cadacayo:
Ditoyto a let-ang pagpasagan dagiti bangcayyo: ken amin dagiti nabilang cadacayo, cas mayannurot iti dagup ti bilangyo, manipud iti duapulo ti tawenna ken agpangato a nagdanengdeng iti maicaniwas cania,
Pudno a dicayto macastrec iti daga a nacaipuonan ti nangisapataac tapno pagnaedencayo idiay, malacsid ni Caleb nga anac ni Jefone; ken ni Josue, nga anac ni Nun.
Ngem dagiti babassityo a sinaoyo nga isudanto ti maranggasan isudanto ti iserrecco, ket isudanto ti macaammo iti daga nga inuyawco.
Ngem ti maipapan cadacayo, dagiti bangcayyo a natay agpasagdanto ditoy a let-ang.
Ket dagiti annacyo agwalangwalangdanto iti let-ang cadagiti uppat a pulo a tawen, ken awitendanto dagiti kinabalangcantisyo, inggana iti di maibus dagiti bangcayyo iti let-ang.
Mayannatup ti bilang dagiti al-aldaw a pinagsimisimyo iti daga nga isu ti uppat a pulo nga aldaw, ti tunggal aldaw cabatoganna ti maysa a tawen, nga uppat a pulo met laeng a tawen, ket maammoanyonto ti isisinac.
Siac a Jehova sinaoc, pudno a daytoy aramidecto iti amin daytoy dakes a iti maicaniwas caniac: iti daytoy a let-ang maibusdanto, ket idiay mataydanto.
Ket dagiti lallaki a ni Moises imbaonna a nagsimisim iti daga, a nagsubli ken namagdanengdeng isuda iti amin a gimong iti maicaniwas kencuana, iti panangidanonda iti maysa a dakes a damag a maisupadi iti daga.
Dagidiay met laeng a lallaki a nangidanon iti dakes a damag ti daga natayda iti didigra iti sango ni Jehova.
Ngem ni Josue nga anac lallaki ni Nun ken ni Caleb nga anac a lallaki ni Jefone natdada a sibibiag cadagidiay a tattao a napan nagsimisim iti daga.
Ket ni Moises pinalawagna dagitoy a sasao cadagiti annac ti Israel: ket ti ili naglidayda iti dackel unay.
Ket bimmangonda a nasapa iti bigat, ket simmang-atda iti tapaw ti bantay a kinunada, Adtoy addacami ditoy, ket ala sumang-atcamto iti disso nga incari ni Jehova: ta nagbasolcami.
Ket ni Moises kinunana, Apayapa ita salungasingenyo ti bilin ni Jehova, idinto a kitkitaenyo nga awanto ti pagbanaganna a naimbag?
Dicay sumang-at, ta ni Jehova awan cadacayo; tapno dicayo macabil iti sango dagti cabusoryo.
Ta idiay dagiti Amalecita, ken dagiti Cananeo addada iti sangoyo, ket mapasagcayto iti capilan: gapu ta naglicudcayo iti isusurot ken Jehova, isu ti gapuna nga awanto cadacayo ni Jehova.
Ngem isuda nagpangasda a simmang-at iti tapaw ti bantay: nupay casta ti lacasa ti tulag ni Jehova, ken ni Moises saanda a pimmanaw iti pacarso.
Idin dagti Amalecita simmalogda, ken dagti Cananeo a nagnaed iti dayta a bantay, ket kinabilda ida, ket pinarmecda ida inggana iti Horma.
Ket ni Jehova nakisao ken Moises, a kinunana,
Saoem cadagiti annac ti Israel, ket cunam cadacuada, No macastreccayto iti daga a pagnaedanyo nga itedco cadacayo,
Ket mangaramidcayto iti maysa a daton iti apuy ken Jehova, maysa a daton a mapuuran, wenno maysa a sacrificio, a pagtungpal iti cari, wenno cas maysa a daton ti sibubulos a nakem, wenno cadagiti natudingan a fifiestayo, tapno maaramid ken Jehova ti maysa a nabanglo a sayamusom, pangen dagiti an-animal a dadackel, wenno arban dagiti an-animal a babassit:
Ti mangipaayto ngarud ti irucbabna, idatonna ken Jehova ti daton a macan nga apagcapulo ti maysa nga efa ti namayecmec nga harina a nagamayan iti apagcapat ti maysa nga hin a lana:
Ket ti arac a daton nga inumen, nga apagcapat ti maysa nga hin, saganaemto agraman ti daton a mapuuran, wenno maipaay a sacrificio a cacuyog ti tunggal cordero.
Wenno ti cacuyog ti tunggal carnero a lalaki saganaemto a maipaay a daton a macan ti dua nga apagcapulo ti maysa nga efa ti namayecmec nga harina a nagamayan iti maysa nga apagcatlo ti maysa nga hin a lana:
Ket ti maipaay a daton nga inumen, idatagmonto ti apagcatlo ti maysa nga hin nga arac, a nabanglo a sayamusom ken Jehova.
Ket no agsaganaca iti maysa a lalaki a vaca a maipaay a daton a mapuuran, wenno maipaay a maysa a sacrificio a pagtungpal iti cari, wenno maipaay a datdaton ti cappia ken Jehova;
Idatagmonto ngarud, agraman ti lalaki a vaca, ti maysa a daton a macan a tallo nga apagcapulo ti maysa nga efa ti namayecmec nga harina a nagamayan iti guddua ti maysa nga hin a lana.
Ket irucbabmonto a daton nga inumen ti guddua ti maysa nga hin nga arac, a maysa a daton a maaramid iti apuy a nabanglo a sayamusom ken Jehova.
Castoy ti maaramidto iti tunggal lalaki a vaca, wenno tunggal maysa a carnero a lalaki, wenno tunggal maysa a cordero a lalaki, wenno cadagiti urbon a calcalding.
Cas mayannurot iti bilang a saganaenyonto, casta ti aramidenyonto iti tunggal maysa a mayabuloy iti bilangda.
Amin a nayanac iti caputotanyo aramidennanto dagitoy a mayalubog itoy a wagas iti panangipaay iti apuy a nabanglo a sayamusom ken Jehova.
Ket no maysa a gangannaet a makipagnaed cadacayo, wenno siasino nga addanto cadacayo cadagiti caputotanyo, ket mangipaayto iti maysa a daton a maaramid iti apuy nabanglo a sayamusom ken Jehova; cas ti aramidenyo castamet ti aramidennanto.
Iti maipaay iti gimong, addanto maymaysa nga alagaden nga annuroten cadacayo, ken iti gangannaet a makipagnaed cadacayo, maymaysa nga alagaden nga agnanayon agpapan pay putputotyo: cas ti casasaadyo, castantomet ti gangannaet iti sango ni Jehova.
Maymaysa a linteg ken maymaysa a nagbilinan isunto ti maalagad cadacayo ken maalagad iti gangannaet a makipagnaed cadacayo.
Ket ni Jehova nakisao ken Moises, a kinunana,
Ibagam cadagiti annac ti Israel, ket saoem cadacuada, No macastreccayo iti daga a pangipanac cadacayo,
Maaramidto ngarud, nga, no mangancayo iti tinapay ti daga, mangipaaycayto iti maysa a daton a maitayag ken Jehova.
Iti umuna cadagiti gamayyo mangidatoncayto iti maysa a bibingca a maipaay a daton a maitayag cas panangaramidyo iti maitayag a daton ti pagtaltagan, casta ti panangingatoyo.
Iti umuna cadagiti gamayyo itedyonto ken Jehova a maysa a daton a maitayag agpapan capcaputotanyo.
Ket no bumiddutcayo ken dicayo tungpalen amin dagiti bilbilin nga imbaga ni Jehova ken Moises,
Amin met laeng nga imbaga ni Jehova cadacayo iti pannacaaramat ni Moises nanipud idi aldaw a panangted ni Jehova iti bilinna agpapan capcaputotanyo;
Maaramidto ngarud, a no naaramid a di ginagara, a saan nga ammo ti gimong, amin a gimong mangipaayto iti maysa a bumaro a vaca a daton a mapuuran, a nabanglo a sayamusom ken Jehova, agraman ti datonna a macan, ken ti datonna a mainum, cas mayannurot iti nagbilinan, ken maysa a lalaki a calding a daton gapu iti basol,
Ket ti padi aramidennanto ti pannacaabbong a maipaay iti gimong dagiti annac ti Israel, ket isuda mapacawandanto; ta isu maysa a biddut; ket inyegda dagiti datonda a maysa a daton a naaramid iti apuy ken Jehova, ken datonda gapu iti basol iti sango ni Jehova a maipaay iti biddutda:
Ket amin a gimong dagiti annac ti Israel mapacawanto, casta met tigangannaet a makipagnaed cadacuada; ta iti biang dagiti amin a tao, naaramid a di-ginagara.
Ket no ti maysa a tao macabasol a dina ginagara, mangidatagto ngarud iti maysa a cabayan a calding nga agtawen iti maysa, a daton gapu iti basol.
Ket ti padi mangaramidto iti pacaabbongan a maipaay iti cararua a bumiddut no macabasol a dina gagaraen iti sango ni Jehova, tapno aramidenna ti pannacaabbongna; ket mapacawanto.
Addaancayto iti maysa a linteg a maipaay iti adda maaramidna a dina gagaraen, tubo man cadagiti annac ti Israel wenno gangannaet a makipagnaed cadacuada.
Ngem ti tao nga adda aramidna iti napalangguad nga ima, tubo man wenno gangannaet, isu met laeng agbassawang ken Jehova; ket dayta a cararua maipusayto iti ilina.
Gapu ta isu dina intaltalec ti sao ni Jehova, ket sinalungasingna ti bilinna; dayta a tao matalipupusto a maipusay, ti kinadakesna maipabaclayto kencuana.
Ket idi caadda dagiti annac ti Israel iti let-ang, nasaracanda ti maysa a lalaki nga agummong ti sungsungrod iti aldaw a panaginana.
Ket dagiti nacasarac kencuana nga agur-urnong iti sungsungrod inyegda cada Moises ken Aaron, ken iti amin a gimong,
Ket imbaludda, gapu ta saan pay a naikeddeng no ania ti maaramid coma kencuana.
Ket ni Jehova kinunana ken Moises, Ti lalaki pudno a mapapatayto: dagup ti gimong uburendanto cadagiti batbato iti ruar ti pacarso.
Ket amin a gimong inyegda iti ruar ti pacarso, ket inuburda cadagiti batbato, tapno natay; cas imbilin ni Jehova ken Moises.
Ket ni Jehova nakisao ken Moises, a kinunana,
Ibagam cadagiti annac ti Israel, ket ibilinmo cadacuada a mangaramidda iti agservi cadacuada a parparaypay cadagiti gayadan dagiti cawesda, agpapan cadagiti putputotda, ket icabildanto iti rabaw ti paraypay ti tunggal gayadan ti maysa a lubid nga azul:
Ket agservinto cadacayo a paraypay, tapno makitkitayo, ket malagipyo dagiti amin a bilbilin ni Jehova, ket sungpotenyo ida; ken tapno dicay sursuroten ti pusoyo met laeng ken dagiti matmatayo met laeng a mangipacadawyan cadacayo iti panagbalangcantis;
Tapno laglagipenyo ken aramidenyo amin a bilbilinco, ken nasantoancayo iti Diosyo.
Siac ni Jehova a Diosyo, a nangaon cadacayo iti daga nga Egipto, tapno siac ti Diosyo, siac ni Jehova a Diosyo.
Ket ni Core nga anac a lalaki ni Isar nga anac a lalaki ni Coat nga anac a lalaki ni Levi, agraman ni Datan ken Abiram nga anac a lallaki ni Eliab, ken ni Hon nga anac a lalaki ni Pelet, annac ida ni Ruben, nangalada cadagiti lallaki:
Ket timmacderda iti sango ni Moises, a cacanunongda dagiti dadduma nga annac ti Israel, a duagasut ket limapulo a pangpangolo ti gimong, a naayaban iti gimong, lallaki a nadayaw;
Ket naguummongda a nagtitipon iti maibusor cada Moises ken Aaron, ket kinunada cadacuada, Nalabes ti panagindadackelyo, idinto a ti amin a gimong nasantoanda, tunggal maysa cadacuada, ket ni Jehova siaadda cadacuada: Apayapay ngarud nga ipangpangronayo nga itatan-oc dagiti bagbagiyo iti gimong ni Jehova?
Ket ni Moises idi nangngegna nagpacleb:
Ket nakisao ken Core ken amin a cadduana, a kinunana, Intono bigat, iparangto ni Jehova no asino ti taona, ken asino ti nasantoan, ken paasitgennanto iti dennana: a ti piliennanto met laeng, paasitgennanto kencuana.
Daytoy ti aramidenyo; mangalacayo cadagiti paginciensoan, ni Core ken amin a cadduana;
Ket iccanyo ida iti apuy, ket iccanyo iti rabawda iti incienso iti sango ni Jehova intono bigat: ket maaramidto a ti lalaki a pilien ni Jehova, isunto ti santo; dacayo nalabes ti panagindadackelyo, dacayo nga annac ni Levi.
Ket ni Moises kinunana ken Core, Denggenyo ita dacayo nga annac ni Levi.
Ipapanyo ngata a bassit cadacayo ti pinangilasin ni Jehova cadacayo iti gimong ti Israel, tapno yadanicayo kencuana met laeng; tapno aramidenyo ti panagservi iti tabernaculo ni Jehova, ken tapno agyancayo iti sango ti gimong nga agannong cadacuada?
Ken tapno inyasidegnaca ken amin a cacabsatmo nga annac a lalaki ni Levi agraman kenca? ket sapulenyo met ti panagpadi?
Isu ti gapuna a sica ken amin a cadduam nagtitiponcayo a naummong a bumusor ken Jehova: ket ni Aaron, Siasino aya a pagdanengdenganyo iti maibusor kencuana?
Ket ni Moises nagbaon iti immayab cada Dahan ken Abiram, nga annac a lallaki ni Eliab: ket isuda kinunada, Dicamto sumang-at:
Bassit a banag aya ti pinangaonmo cadacami iti maysa a daga nga agay-ayus ti gatas ken diro tapno patayennacami iti let-ang, ngem masapulmo met a pagbalinen ti bagim a maysa a pangolo cadacami?
Maysa pay dinacami inyeg iti maysa a daga nga agay-ayus ti gatas ken diro, wenno iniccannacami iti tawiden a taltalon ken cauv-uvasan: suatem aya dagiti matmata dagitoy a lallaki? Dicamto sumang-at.
Ket ni Moises nagunget la unay idi, ket kinunana ken Jehova, Dica ipatpateg dagiti datdatonda: diac nangala iti maysa nga asno cadacuada, wenno nangranggas iti maysa cadacuada.
Ket ni Moises kinunana ken Core, Agyancayto, sica ken amin a gimongmo, iti sango ni Jehova, sica ken isuda, ken ni Aaron intono bigat:
Ket mangalacayo, tumunggal maysa a lalaki, iti paginciensoanna, ket iccanyo ida ti incienso, sa yegyonto iti sango ni Jehova, tunggal lalaki ti paginciensoanna, duagasut ket limapulo a paginciensoan; sica met ken ni Aaron tunggal maysa ti paginciensoanna.
Ket isuda nangalada, ti tunggal lalaki, ti paginciensoanna, ket iniccanda ida iti apuy, sada pinisucan iti incienso, ket nagyanda iti ruangan ti tolda ti gimong, agraman cada Moises ken Aaron.
Ket ni Core inummongna ti dagup ti gimong a maibusor cadacuada iti ruangan ti tolda ti gimong: ket ti dayag ni Jehova nagparang iti amin a gimong.
Ket ni Jehova nakisao cada Moises ken ni Aaron, a kinunana,
Makilasincayo iti daytoy a gimong, tapno ibusec ida iti apagdaricmat.
Ket nagpaclebda ket kinunada, O Dios, a Dios dagiti espiritu ti isu-amin a lasag, macabasolto ti maysa a tao, ket sica pagungtamto iti dagup ti gimong?
Ket ni Jehova nakisao ken Moises, a kinunana,
Ibagam iti gimong a cunam, Adayoanyo ti naglawlaw iti tabernaculo da Core, Datan ken Abiran.
Ket ni Moises timmacder ket napan iti yan da Datan ken Abiram; ket dagiti lallacay ti Israel simmurotda kencuana.
Ket nagsao iti gimong, a kinunana, Panawanyo, dawatec cadacayo, dagiti toltolda dagitoy nadangkes a lallaki, ket dicay sumagid iti cucuada, di la ket ta mapucawcayo cadagiti basbasolda.
Gapuna nga inadayoanda ti tabernaculo da Core, Datan ken Abiram iti isu-amin a sikigan: ket da Datan ken Abiram rimmuarda ket nagyanda iti ruangan dagiti toldada ken dagiti assawada, ken dagiti annacda a lallaki, ken dagii basbassitda.
Ket ni Moises kinunana, Gapu iti daytoy ammoenyo a ni Jehova imbaonnac a nangaramid cadagitoy a gapuanan; ta diac inaramid ida a nakemco laeng.
No dagitoy a tattao matayda coma iti toltoldada iti sapasap a pacatayan dagiti amin a tattao, wenno no masucnalanda coma cas pannacasucnal ti isu-amin a tattao; ngarud ni Jehova dinac imbaon.
Ngem no ni Jehova aramidenna ti baro a banag ket ti daga ngangaenna ti ngiwatna, ket alununenna ida agraman amin a cucuada, ket sibibiagda a macarasocos iti tanem, maawatanyonto ngarud a dagitoy a lallaki inumsida ni Jehova.
Ket naaramid nga idi nalpasna nga impalawag amin dagitoy a sasao nagbir-ri ti daga iti babaenda,
Ket ti daga nginangana ti ngiwatna ket inalun-unna ida, ken dagiti famfamiliada, ken amin a lallaki a naibuyot ken Core, ken amin a cucuada.
Iti casta, isuda ken amin a kimmanunong cadacuada nacaranoconda a sibibiag iti tanem: ket ti daga kinaemanna ida, ket natayda iti tengnga ti gimong.
Ket amin ti Israel nga adda idi iti lawlawda nagtarayda idi a nagickisda: ta kinunada. Di la ket ta alun-unennacami ti daga.
Ket rimmuar ti apuy nga aggapu ken Jehova, ket inalun-unna dagiti dua gasut ket limapulo a lallaki a nangipaay iti incienso.
Ket ni Jehova nagsao ken Moises, a kinunana,
Ibagam ken Eleazar, nga anac a lalaki ni Aaron a padi, nga alaenna dagiti paginciensoan iti darang ti apuy, ket iwarsim ti apuy iti adayo; ta isuda nasantoanda,
Uray dagiti paginciensoan dagitoy managbasol a maicaniwas iti bibiagda met laeng; ket papitpitmo ida nga agservi a calupcup ti altar: ta indatonda met ida iti sango ni Jehova, isu ti gapuna a nasantoanda: ket isudanto ti maysa a pagtandaanan cadagiti annac ti Israel.
Ket ni Eleazar a padi innalana dagiti paginciensoan a suer nga indaton dagidi napuuran: ket pinitpitda ida a pagcalupcup iti altar:
Nga isu ti panglaglagipan a maipaay cadagiti annac ti Israel, tapno awan ti gangannaet a saan a putot ni Aaron nga umasideg a mamasged iti incienso iti sango ni Jehova; tapno saan coma a cas ken Core, ken cas cadagiti cadduana: cas imbaga ni Jehova kencuana nga inaramatna ni Moises.
Ngem idi simmaruno a bigat amin a gimong dagiti annac ti Israel nagtanabutobda iti maicaniwas cada Moises ken Aaron, a kinunada, Pinapatayyo dagiti tattao ni Jehova.
Ket naaramid idi a ti gimong nagtitipon a bimmusor cada Moises ken Aaron, kimmitada iti tolda ti gimong; ket adtoy, ti ulep inabungotanna, ket ti dayag ni Jehova nagparang.
Ket da Moises ken ni Aaron immayda iti sango ti tolda ti gimong.
Ket ni Jehova nakisao ken Moises a kinunana,
Makilasincayo iti daytoy a gimong, tapno ibusec ida iti apagdaricmat, ket isuda nagpaclebda.
Ket ni Moises sinaona ken Aaron, Alaem ti paginciensoam, ket iccam iti apuy nga aggapu iti altar, ket iccamto iti incienso, ket dardarasem nga ipan iti gimong, ket aramidem ti pannacaabbongda: ta ti unget addan a rimmuar ken Jehova; ti didigra narugianen.
Ket ni Aaron innalana cas imbaga ni Moises, ket nagtaray a napan iti tengnga dagiti naum-ummong; ket, adtoy, ti didigra nairugi iti nagtengngaan dagiti tattao: ket imparabawna ti incienso, ket inaramidna ti pannacaabbong ti ili.
Ket nagtacder iti baet dagiti natay ken dagiti nabiag; ket ti didigra napasardeng.
Ket dagiti natay iti didigra sangapulo ket uppat a ribu pitogasutda sabali pay dagiti natay a gapu ken Core.
Ket ni Aaron nagsubli ken Moises iti ruangan ti tolda ti gimong; ket ti didigra napasardeng.
Ti sarucod ni Aaron agsaringit.
Ket ni Jehova nakisao ken Moises, a kinunana,
Saoem cadagiti annac ti Israel, ket mangalaca cadacuada cadagiti sarsarucod, maysa iti intunggal balay dagiti ammada, cadagiti amin a pangpangoloenda a maitutop cadagiti balbalay dagiti ammada, sangapulo ket dua a sarucod: isuratmo ti nagan ti tunggal maysa a tao iti sarucodna.
Ket isuratmonto ti nagan ni Aaron iti sarucod ni Levi: ta addanto maysa a sarucod iti tunggal olo dagiti balbalay dagiti ammada.
Ket idulinmonto ida iti tolda ti gimong iti sango ti pamanecnec a pangsaracac cadacayo.
Ket maaramidto a ti tao a piliecto, agsabongto ti sarucodna: ket pagsardengecto dagiti dandanengdeng dagiti annac ti Israel, a panangdanengdengda iti maicaniwas cadacayo.
Ket ni Moises sinaona cadagiti annac ti Israel, ket amin a pangoloenda intedda kencuana dagiti sarsarucod, iti tunggal pangolo maysa a mayanatup cadagiti balbalay dagiti ammada, a sangapulo met laeng ket dua a sarsarucod: ket ti sarucod ni Aaron adda idi cadagiti sarsarucodda.
Ket ni Moises indulinna dagiti sarsarucod iti sango ni Jehova iti tolda ti pamanecnec.
Ket naaramid nga iti simmuno a bigat, ni Moises simrec iti tolda ti pamanecnec: ket adtoy ta ti sarucod ni Aaron a maipabiang iti balay ni Levi, nagsaringit, ken nagbusel, ket nagsabong, ket namataud iti naloom nga almendras.
Ket ni Moises inruarna amin a sarsarucod iti sango ni Jehova nga impanna cadagiti amin nga annac ti Israel: ket kinitada ida ket innalada tumunggal maysa a lalaki ti sarucodna.
Ket ni Jehova kinunana ken Moises, Isublim nga icabil ti sarucod ni Aaron iti sango ti pamanecnec tapno masalimetmetan nga agservi a pagtandaanan a maibusor cadagiti annac ti kinasungit; tapno mapaggibusmo dagiti tantanabutob a maicaniwas caniac, tapno dida matay.
Castoy ti inaramid ni Moises: cas imbilin ni Jehova kencuana, casta ti inaramidna.
Ket dagiti annac ti Israel nakisaoda ken Moises, a kinunada, Adtoy mataycami, madadaelcami, madadaelcami a natalipupus.
Tunggal maysa nga umasideg, nga umadani iti tabernaculo ni Jehova matay: dacami amin mataycamto?
Ket ni Jehova kinunana ken Aaron, Sica ken dagiti annacmo a lallaki ken ti balay dagiti ammam agraman kenca, awitenyo ti kinadangkes ti santuario: ket sica ken dagiti annacmo a lallaki agraman kenca, awitenyonto ti kinadakes ti kinapadiyo.
Ket dagiti cacabsatmo met a putot ni Levi a caputotan ni Amam, paasitgem ida kenca, tapno maitiponda kenca, ket agannongda kenca: ngem sica ken dagiti annacmo agraman kenca agyancayto iti sango ti tolda ti pamanecnec.
Ket isuda tungpalendanto ti igunamgunammo ken ti panagaywan iti amin ti Tabernaculo: isuna laeng a didanto umadani iti yan dagiti vasvaso ti santuario, ken iti yan ti altar, tapno dida matay, isuda man wenno dacayo.
Ket maitipondanto kenca, ket salimetmetandanto ti panagaywan iti tolda ti gimong, a maipaay iti isu-amin a maaramid it Tabernaculo: ket didanto umadani kenca dagiti sangsangaili.
Ket salimetmetanyonto ti pannacaaluad ti santuario ken ti pannacaaluad ti altar: tapno awanton coma ti pungtot a maipaay cadagiti annac ti Israel.
Ket siac, adtoy, innalac dagiti cacabsatmo a Levitas cadagiti annac ti Israel: isuda ti maysa a sagut a naited ken Jehova, tapno agservida iti tolda ti gimong.
Ket sica ken dagiti annacmo a lallaki agraman kenca salimetmetanyonto ti kinapadiyo iti isu-amin a banbanag ti altar, ken maipaay ti adda iti uneg ti abbong: ket agservicayto: itedco cadacayo ti kinapadi cas sagut nga annongen: ket ti sangsangaili nga umadani mapapatayto.
Ket ni Jehova nagsao ken Aaron, Ket siac, adtoy, intedco kenca ti pannacaaywan dagiti datdatonco a maitayag, uray amin dagiti nasantoan a banbanag dagiti annac ti Israel; intedcon ida kenca ken cadagiti annacmo a pannacabagi nga agnanayon maipuon iti pannacasapsapo.
Daytoy isunto ti cucuam dagiti nasantoan unay a banbanag a mailisi iti apuy: tunggal datonda, uray tunggal datonda a daton a macan, ken tunggal datonda gapu iti basol, ken tunggal datonda gapu iti salungasing nga idatagda caniac isudanto ti nasantoan unay kenca, ken cadagiti annacmo a lallaki.
Cas iti nasantoan, unay mangancanto idiay; tunggal lalaki; a mangan idiay nasantoanto kenca.
Ket dagitoy ti cucuam; ti daton a maitayag ti isagutda, amin met laeng a datdaton a mailili dagiti annac ti Israel; itedco ida kenca, ken cadagiti annacmo a lallaki, ken cadagiti annacmo a babai agraman kenca, a pannacabiangda nga agnanayon: tunggal maysa a nadalus iti balaymo manganto cadagidiay.
Amin a casasayaatan ti lana, ken amin a casasayaatan ti arac, ken iti bucbuckel, dagiti umuna a bungbungada nga itedda ken Jehova, intedcon ida kenca.
Dagiti umuna a bungbunga a naloom dagiti isu-amin nga adda iti dagada nga yegda ken Jehova, cucuamto; tunggal maysa a nadalus iti balaymo manganto cadagitoy.
Amin a banbanag nga impaay ti Israel, cucuamto.
Amin a manglucat iti aanacan iti amin a lasag nga idatonda ken Jehova, tao man ken animal, cucuamto: nupay casta ti inauna nga anac ti tao, di-bumurong a subbotemto, ket ti umuna nga anac dagiti saan a nadalus nga animal subbotemto.
Ket dagiti masubbot cadacuada manipud agtawen iti maysa a bulan subbotemto cas mayannurot iti panggatadam a catutupanna iti pirac a lima a siclo, cas ti siclo ti santuario (isu a duaplo a gera.)
Ngem ti inauna nga urbon ti maysa a vaca, wenno inauna nga anac ti carnero, wenno ti inauna ti maysa a calding, dicanto subsubboten; isuda nasantoanda: iwarsimto ti darada iti rabaw ti altar, ket puuramto ti tabada, a daton maaramid iti apuy a maipaay a nabanglo a sayamusom ken Jehova.
Ket ti lasagda cucuamto, cas ti barucong a mailili, ken cas ti luppo a macanawan, cucuamto.
Amin dagiti daton a maitayag cadagiti nasantoan nga irucbab dagiti annac ti Israel ken Jehova intedco kenca cadagiti annacmo a lallaki, ken cadagiti annacmo a babai, agraman kenca, cas maysa a pannacabagi nga agnanayon: isu ti maysa a tulag ti asin nga agnanayon kenca, ken cadagiti putotmo agraman kenca, iti sango ni Jehova.
Ket ni Jehova kinunana ken Aaron, Sica awanto ti tawidmo iti dagada, wenno awanto ti binglaymo cadacuada: Siac ti bagim ken tawidmo iti nagtengngaan dagiti annac ti Israel.
Ket cadagiti annac ni Levi, adtoy, intedco amin nga apagcapullo iti Israel a maysa a tawid, a supapac ti annong nga ipaayda, a panagannong met laeng iti tolda ti gimong.
Manipud ita dagiti annac ti Israel didanto umasideg iti tolda ti gimong, di la ket ta amitenda ti basol ket matayda.
Ngem dagiti Levitas aramidendanto ti annong ti tolda ti gimong, ket baclayendanto ti kinadakesda: isu ti maalagadto iti agnanayon cadagiti capcaputotanyo ken cadagiti annac ti Israel, isuda awanto ti tawidda.
Ta ti apagcapullo dagiti annac ti Israel, nga irucbabda, a daton a maitayag ken Jehova, intedcon a maysa a tawid cadagiti Levitas: isu ti gapuna nga insaoc cadacuada, Cadagiti annac ti Israel awanto ti tawidda.
Ket ni Jehova nakisao ken Moises, a kinunana,
Maysa pay saoemto cadagiti Levitas, ket cunam cadacuada, No alaenyo cadagiti annac ti Israel ti apagcapullo nga intedco cadacayo nga aggapu cadacuada a tawidyo, mangirucbabcayto ngarud iti dayta iti maysa a daton a maitayag ken Jehova, a maysa nga apagcapullo nga agtaud iti apagcapullo.
Ket ti maitayag a datonyo mabilangto cadacayo a cas la cadagiti bukel ti pagtaltagan, ken cas ti kinawadwad ti arac iti pagpespesan.
Castoy met ti panangirucbabyonto iti daton a maitayag ken Jehova cadagiti amin nga apagcapulloyo nga awatenyo cadagiti annac ti Israel; ket cadagitoy itedyonto ti daton a maitayag ken Jehova a maipaay ken Aaron a sacerdote.
Iti dagup dagiti sagsagutyo ipaayyonto amin ti daton a maitayag ken Jehova, iti dagup ti casasayaatanna, a ti pasetna a napasanto.
Isu ti gapuna a saoem cadacuada, No itayagyo ti casasayaatan a nayonna, maibilangto ngarud cadagiti Levitas, a cas ti apit ti pagtaltalgan ken cas ti apit ti pagpespesan ti arac.
Ket canenyonto iti tunggal dissoyo dacayo ken dagiti cabbalayyo: ta isu ti gongonayo a caanatup ti panaganongyo iti tolda ti gimong.
Ket dacayo dicayto agawit iti basol gapu iti dayta, no intayagyon ti nayonna a casayaatan: ket dicayto mulitan dagiti nasantoan a banbanag dagiti annac ti Israel, tapno dicay matay.
Ti pannacagugor nga aramaten dagiti dapo ti nalabaga a urbon a vaca.
Ket ni Jehova nagsao cada Moises ken Aaron, a kinunana,
Dagitoy isuda ti nagbilinan ti linteg nga imbilin ni Jehova a kinunana, Saoem cadagiti annac ti Israel a mangyegda kenca iti maysa nga urbon a vaca a nalabaga ket awan labangna, nga awan pamilawan kencuana, ken di pay naipacpaco iti sangol:
Ket itedyonto ken Eleazar a padi, ket isu iruarnanto iti ruar ti pacarso, ket maysa ti pumapatayto iti sangoananna:
Ket ni Eleazar a padi itinto ramayna ti pangalana iti darana, ket mangiwarsinto iti darana, nga iturongna iti sango ti tolda ti gimong, iti maminpito:
Ket maysa ti mangpuurto iti urbon a vaca iti imatangna; ti lalatna, ken ti lasagna, ken ti darana agraman ti tackina puurannanto:
Ket ti padi mangalanto iti cayo a cedro ken hisopo ken escarlata, ket isebbananto iti tengnga ti pacapuuran ti vaca.
Ti padi labaannanto dagiti cawesna, ket digosennanto ti bagina iti danum, ket iti calpasanna, sumrecto iti pacarso, ket ti padi narugitto inggana iti sumipnget.
Ket ti mangpuur iti urbon a vaca labaannanto iti danum dagiti cawes na ket digosennanto iti danum ti bagina, ket narugitto inggana iti sumipnget.
Ket maysa a tao a nadalus umongennanto dagiti dapo ti urbon a vaca ket idulinnanto iti ruar ti pacarso iti maysa a disso a nadalus; ket maaywananto nga agpaay iti gimong dagiti annac ti Israel a maysa a danum a maipaay iti kinarugit; isu ti maysa a daton gapu iti basol.
Ket ti nangurnong cadagiti dapo ti urbon a vaca labaannanto dagiti pagpagananayna, ket isu narugitto inggana iti sumipnget: ket isunto ti agservi a maysa nga alagaden nga agnanayon cadagiti annac ti Israel ken iti gangannaet a makinaed cadacuada.
Ti sumagid iti bagi a natay ti siasinoman a tao saanto a nadalus iti pito nga aldaw.
Isu met laeng dalusannanto ti bagina iti daydiay a danum iti maicatlo nga aldaw, ket iti maicapito nga aldaw nadalusto; ngem no dina dalusan ti bagina iti maicatlo nga aldaw, dinto ngarud nadalus iti maicapito nga aldaw.
Siasinoman a sumagid iti bagi a natay ti tao, ket saanna a dalusan ti bagina, mamulitanna ti tabernaculo ni Jehova; ket dayta a cararua maipusayto iti Israel; gapu ta ti danum a maipaay ti kinarugit saan a naiwarsi kencuana, isu saanto a nadalus; ti saanna a kinadalus adda pay la kencuana.
Daytoy isu ti linteg no matay ti maysa a tao iti maysa a tolda: tunggal maysa a sumbrec iti tolda, ken tunggal maysa nga adda iti tolda saanto a nadalus iti pito nga aldaw.
Amin nga agdadata a vaso nga awan ti calubna a naisilpo saan a nadalus.
Ket siasinoman a mangsagid iti maysa a natay iti campilan, wenno natay a bagi, wenno maysa a tulang ti tao, wenno maysa a tanem, iti langalang saanto a nadalus iti pito nga aldaw.
Ket iti maipaay iti saan a nadalus mangaladanto iti dapdapo ti napuuran a daton gapu iti basol, ket ti agayus a danum maiccanto iti maysa a vaso:
Ket ti maysa a tao a nadalus mangalanto iti hisopo, ket itanebnanto iti danum, ket iwarsina iti rabaw ti tolda ken amin a vasvaso ken amin a tattao nga adda idiay, casta met ken nacasagid iti tulang, wenno iti pinatay, wenno iti natay, wenno iti tanem:
Ket ti tao a nadalus warsiannanto ni saan a nadalus iti maicatlo nga aldaw, ken iti maicapito nga aldaw: ket iti maicapito nga aldaw dalusannanto; ket isu labaananto dagiti pagan-anayna, ket agdigosto iti danum, ket nadalusto iti sumipnget.
Ket ti tao a saanto a nadalus ket dinanto dalusan ti bagina, dayta a cararua maipusayo iti tengnga ti gimong, gapu ta minulitanna ti santuario ni Jehova: ti danum a maipaay iti kinarugit saan a naiwarsi kencuana; isu saan a nadalus.
Ket isunto ti agnanayon a maalagad cadacuada: ket ti mangiwarsi iti danum a maipaay iti kinarugit labaannanto dagiti pagan-anayna; ket daydiay sumagid iti danum a maipaay iti kinarugit narugitto inggana iti sumipnget.
Ket ti uray ania a sagiden ti tao a narugit, narugitto; ket ti cararua a mangsagid iti dayta saanto a nadalus inggana iti sumipnget.
Ipapatay ni Miriam. Dagiti dandanum ti Meriba. Ti Edom sukirenna ti ilalasat ti Israel. Ni Aaron natay sadi Hor.
Ket dagiti annac ti Israel, a dagup ti gimong simrecda iti let-ang ti Zin iti umuna a bulan; ket ti ili nagnaed iti Cades; ket ni Miriam natay idiay, ket naitabon idiay.
Ket idiay awan danum a nagservi iti gimong; ket naguurnongda a nagtitipon iti maibusor cada Moises ken Aaron.
Ket ti ili nakisubangda ken Moises, a kinunada, Dicami coma ket natay idi natay dagiti cacabsatmi iti sango ni Jehova!
Ket apayapay nga inyegyo ti gimong ni Jehova iti daytoy a let-ang tapno mataycami agraman dagiti an-animalmi?
Ket isu ti gapuna aya a pinasangat-dacami nga impanaw iti Egipto saan a lugar ti bin-i, wenno ti higos, wenno ti uvas, wenno ti granada; wenno ti danum nga inumen ti adda la coma ditoy.
Ket ni Moises ken ni Aaron pimmanawda iti sango ti gimong a napan iti ruangan ti tolda ti gimong, ket nagpaclebda: ket ti dayag ni Jehova nagparang cadacuada,
Ket ni Jehova nakisao ken Moises, a kinunana,
Alaenyo ti sarucod ket tiptiponenyo ti gimong, sica ken ni Aaron a cabsatmo, ket saoenyo iti bato iti sango dagiti matmatada, nga itedna coma ti danumna, ket sica ipanmonto cadacuada ti danum nga aggapu iti bato; iti casta itedmonto ti inumen ti gimong ken dagiti an-animalda.
Ket ni Moises innalana nga ingapu iti sango ni Jehova ti sarucod cas imbilinna kencuana.
Ket da Moises ken Aaron inummongda ti gimong a tiniptipon iti sangoanan ti bato, ket kinunada cadacuada, Denggenyo ita, dacayo a nasungit; yegandacayto ti danum nga aggapu iti daytoy a bato?
Ket ni Moises inngatona ti imana, ket pinangorna ti bato idi sarucodna, iti namindua: ket ti danum rimmuar iti nagluplupias, ket ti gimong imminumda, casta met dagiti an-animalda.
Ket ni Jehova kinunana cada Moises ken Aaron, Gapu ta dicayo namati caniac, tapno santificarendac cadagiti matmata dagiti annac ti Israel, isu ti gapuna dicayto ipan daytoy a gimong iti daga nga intedco cadacuada.
Dagitoy isuda dagiti dandanum ti Meriba; gapu ta dagiti annac ti Israel nakisubangda ken Jehova, ket isu nasantificar idi cadacuada.
Ket ni Moises namalubos nanipud Cades cadagiti nabaon a napan iti ari ti Edom, Castoy ti sao ni cabsatmo nga Israel, Sica ammom amin ti rigat a napasamacmi:
No casano ti isasalog dagiti ammami iti Egipto, ken panagnaedmi sadi Egipto iti nabaybayag nga aldaw; ket dagiti taga Egipto dakes ti inaramidda cadacami, ken cadagiti ammami:
Ket idi immawagcami ken Jehova, dinengngegna ti timecmi; ket imbaonna ti maysa nga angel, ket inaonnacami sadi Egipto: ket, adtoy, addacami iti Cades maysa nga ili a pungto ti beddengmo:
Dawatec kenca palasatennacami coma, iti dagam; dicamto lasaten ti talon wenno inuvasan, dicamto uminum iti danum dagiti bobbobon: magnacamto nga agcanayon iti napatac a dalan ti ari, dicamto sumiasi ti bangir a macanawan wenno macatigid, inggana iti macalasatcami iti beddengmo.
Ket ti Edom kinunana kencuana, Sica dicanto lumasat caniac, di la ket ta rumuarac a sicacampilan a bumusor kenca.
Ket dagiti annac ti Israel kinunada kencuana, Sumang-atcamto iti dalan a napatac; ket no uminumcamto iti danummo, siac ken dagiti animalco, itedconto kenca ti pategna: isuna la nga ipalubosmo caniac, nga awan ket a lumasat dagiti sacac ti aniaman.
Ket isu kinunana, Sica dicanto lumasat, Ket ti Edom rimmuar a bimmusor kencuana agraman adu a tattao, ken maysa a napigsa nga ima.
Castoy ti pinagmadi ti Edom iti panangtedna iti Israel iti pagdalanan iti beddengna: gapuna a ti Israel immadayo kencuana.
Ket nagrubbuatda sadi Cades: ket dagiti annac ti Israel, a dagup ti gimong, dimmanonda iti bantya Hor.
Ket ni Jehova nagsao cada Moises ken Aaron idiay bantay Hor, nga igid ti beddeng ti daga nga Edom, a kinunana,
Ni Aaron maitiponto iti ilina: ta isu saanto a sumrec iti daga nga intedco cadagiti annac ti Israel, gapu ta sinupringyo ti saoc idiay dandanum ti Meriba.
Alaem ni Aaron ken ni Eleazar nga anacna a lalaki, ket yulim ida iti bantay Hor;
Ket ucsubam ni Aaron cadagiti cawesna, ket icapetmo ida ken Eleazar nga anacna: ket ni Aaron maitiponto iti ilina, ket matayto idiay.
Ket ni Moises inaramidna ti cas imbilin ni Jehova: ket simmang-atda iti bantay Hor iti imatang ti amin a gimong.
Ket ni Moises inucsubanna ni Aaron cadagiti cawesna, ket incapetna ida ken Eleazar nga anacna: ket ni Aaron natay idiay tapaw ti bantay: ket ni Moises ken Eleazar simmalogda iti bantay.
Ket idi nakita ti dagup ti gimong a natay ni Aaron, sinangitanda ni Aaron cadagiti tallopulo nga aldaw, dagup iti amin a balay ti Israel.
Naparmec da Sehon ken ni Og.
Ket ti Cananeo, nga ari ti Arad a nagnaed iti Abagatan, nangegna a masasao a ti Israel umayda magna iti dalan ti Atarim; ket nakibacal iti Israel, ket innalana ti dadduma cadacuada a cayawna.
Ket ti Israel nangipaay iti maysa a cari ken Jehova ket kinunana, No pudno a yawatmonto iti imac dayta nga ili, talipupusecto a dadaelen dagiti il-ilida.
Ket ni Jehova impangagna ti timec ti Israel, ket inyawatna dagiti taga Canaan; ket dinadaelna ida a tinalipupus agraman il-ilida: ket ti nagan ti disso nanagan iti Horma.
Ket isuda nagnada nanipud bantay Hor iti dalan nga agpa-Baybay a Nalabaga, tapno lawlawenda ti daga ti Edom: ket ti cararua ti ili napatacrot unay gapu iti dalan.
Ket ti ili nagsao iti maicaniwas iti Dios, ken maicaniwas ken Moises, Ania ti gapuna aya nga inaonnacami sadi Egipto tapno mataycami ditoy tay-ac? ta awan taraon, ken awan danum; ket ti cararuami masuya itoy saan a naimas a tinapay.
Ket ni Jehova imbaonna dagiti umapapuy nga ul-uleg iti baet dagiti tattao, ket kinagatda dagiti tattao; ket natay ti adu a tattao ti Israel.
Ket dagiti tattao immayda ken Moises, ket kinunada, Nacabasolcami, gapu ta nagsaocami iti maicaniwas ken Jehova, ken maicaniwas kenca; agdawatca ken Jehova nga iccatenna coma cadacami dagiti ul-uleg. Ket ni Moises indawatanna ti umili.
Ket ni Jehova kinunana ken Moises, Mangaramidca iti maysa nga umapapuy nga uleg, ket ibayogmo iti maysa a monmon; ket maaramidto a tunggal maysa a nacagat, no cumita kencuana agbiagto.
Ket ni Moises inaramidna ti maysa a sinan-uleg nga suer ket imbayogna iti maysa a monmon: ket naaramid a no maysa nga uleg kimmagat iti maysa a tao, no isu cumita idi sinan-uleg a suer, nagbiag.
Ket dagiti annac ti Israel nagrubbuatda, ket nagtoldada idiay Oboth.
Ket nagnada a pimmanaw idiay Oboth ket nagtoldada idiay Ije-abarim, iti let-ang nga adda iti sango ti Moab, nga agpa-leleggacan ti init.
Manipud idiay nagnada, ket nagtoldada idiay lobong ti Zared.
Manipud idiay nagnada ket nagtoldada iti sabali a bangir ti Arnon, nga adda iti let-ang nga aggapu iti beddeng ti Amorreo: ta ti Arnon isu ti ingga ti Moab, nagbaetan ti Moab ken dagiti Amorreo.
Isu ti gapuna a masao iti libro dagiti Gubgubat ni Jehova, Vaheb sadiay Sufa, ken cadagiti lob-lobong ti Arnon,
Ket ti salogan ti lob-lobong, Nga agpababa iti pagnaedan ti Ar, Ket agsadag iti beddeng ti Moab.
Ket manipud idiay nagnada a nagturong iti Beer: daytoy isu ti bobon a nagcunaan ni Jehova ken Moises, Urnongem a tiptiponen dagiti tattao, ket iccacto ida iti danum.
Idin ti Israel kinantana daytoy a cancion: O bobon, agburayocca; cantaanyo ala:
Ti bobon, a dagiti pangolo kinutcutanda, A dagiti agturturay ti ili kinalianda, Iti cetro, ken cadagiti sarucodda. Ket manipud iti let-ang nagnada a napan iti Matana:
Ket manipud Matana inggana iti Nahaliel; ket manipud Mahaliel agingga iti Bamot;
Ket manipud Bamot inggana iti lobong nga adda iti pagtatalonan ti Moab, agtungpal iti tapaw ti Pisga, a tan-awanna ti let-ang.
Ket ti Israel namalubos cadagiti mabaon a mapan ken Sehon, nga ari dagiti Amorreos, a kinunana,
Palasatennacam cadi iti dagam: dicami agpakillo ti pagtatalonan, wenno iti inuvasan; dicamto uminum iti danum dagiti bobbobon, magnacamto iti napatac a dalan ti ari, inggana iti dicami macalasat iti pagbeddengam.
Ket ni Sehon dina naibtor a pinalasat ti Israel iti beddengna: no di ket ni Sehon inommongna a tiniptipon amin dagiti tataona, ket rimmuarda a bimmusor iti Israel iti yan ti let-ang, ket nacadanon iti Jahas; ket nakibacal iti Israel.
Ket ti Israel kinabilna iti tadem ti campilan, ket tinagicuana iti dagana nanipud iti Arnon inggana iti Jabboc, nga agingga iti annac ti Ammon; ta ti beddeng dagiti annac ti Ammon napigsa idi.
Ket ti Israel naalana amin dagiti il-ili; ket ti Israel nagnaedanna dagiti amin a il-ili dagiti Amorreo, idiay Hesbon, ken amin nga il-ilina.
Ta ti Hesbon isu idi ti ili ni Sehon nga ari dagiti Amorreo, a nakigubat ken sinuctan ti ari ti Moab, ket inagawna amin a dagana iti imana agingga iti Arnon met laeng.
Isu ti gapuna a dagiti domadaniw, cunada, Umaycayo iti Hesbon: Bangonenyo ket buclenyo coma ti ciudad ni Sehon:
Ta maysa nga apuy rimmuar iti Hesbon, maysa a gil-ayab iti ciudad ni Sehon: nga inalun-unna ti Ar ti Moab, dagiti appo dagiti nangato a disso ti Arnon.
Moab, ay-ayca pay: Sica, O ili ti Cemos, nawarawaracan: isu intedna dagiti annacna a lallaki cas tumatalaw, ken dagiti annacna a babbai iti pannacacayaw, ken Sehon nga ari dagiti Amorreo.
Dacami pinanami ida; ti Hesbon napucaw agingga iti Dibon, ket dinadaelmi agingga iti Nofa, nga dumanon iti Medeba.
Castoy ti panagnaed ti Israel iti daga dagiti Amorreo.
Ket ni Moises pinasimisimna ti Jazer; ket innalada dagiti il-ili sadiay, ket pinasiada dagiti Amorreo nga addada idiay idi.
Ket nagbaw-ingda ket simmang-atda iti dalan ti Basan: ket ni Og nga ari ti Basan rimmuar a bimmusor cadacuada, isu ken isu-amin a tattaona, tapno makibacalda idiay Edrei.
Ket ni Jehova kinunana ken Moises, Dica agbuteng kencuana; ta inyawatcon ti bagina ita iman, casta met ti amin dagiti tattaona, ken ti dagana; ket aramidemto kencuana cas ti inaramidmo ken Sehon nga ari dagiti Amorreo a nagnaed idiay Hesbon.
Iti casta kinabilda, isu ken dagiti annacna a lallaki, ken amin a tattaona, inggana iti awan natda kencuana: ket tinagicuada ti dagana.
Ni Balac paayabanna ni Balaam. Ni Balaam ken ti asnana masabetda ti Angel ni Jehova.
Ket dagiti annac ti Israel nagnada, ket nagtoldada iti tantanap ti Moab a ballasiw ti Jordan sadi Jerico.
Ket ni Balac nga anac a lalaki ni Zippor nakitana dagiti amin nga inaramid ti Israel cadagiti Amorreo.
Ket ti Moab napalalo ti butengna cadagiti tattao, gapu ta aduda idi: ket ti Moab nagliday a gapu cadagiti annac ti Israel.
Ket ti Moab kinunana cadagiti lallacay ti Madian, Ita daytoy a sangabuyotan amilenna amin nga adda iti lawlawtayo, cas ti vaca nga amilenna ti root ti talon. Ket ni Balac nga anac ni Zippor isu ti ari ti Moab iti daydi a tiempo.
Ket nagbaon cadagiti babaonen ken Balaam nga anac a lalaki ni Beor, idiay Petor nga adda iti abay ti Carayan, iti daga dagiti annac ti ili-na tapno ayabanna, a kinunana, Adtoy, adda maysa nga ili nga aggapu sadi Egipto; adtoy, kinumotanda ti rabaw ti daga ket agnaedda iti sangoc.
Gapuna nga umayca coma ita dawatec kenca, ilunodmo caniac daytoy nga ili; ta isuda mannacabalinda unay caniac: nalabit agsagudayacto, tapno macabilmi ida, ken mapatalawco ida iti daga: ta ammoc a ti bendicionam isu ti bendito, ket ti ilunodmo isu ti mailunod.
Ket dagiti lallacay ti Moab ken dagiti lallacay ti Madian, napanda a siiiggem cadagiti gongongona ti panamadto; ket dimmanonda ken Balaam, ket imbagada kencuana dagiti sasao ni Balac.
Ket isu kinunana cadacuada, Umyancayo ditoy ita a rabii, ket yegconto cadacayo manen ti sao a mayannurot iti panagsaonto caniac ni Jehova: ket dagiti pangoloen ti Moab nakipagnaedda ken Balaam.
Ket ti Dios immay ken Balaam, ket kinunana,
Ania a tao dagitoy adda kenca? Ket ni Balaam kinunana iti Dios, Ni Balac nga anac ni Zippor, nga ari ti Moab, nagbaon caniac, a kinunana,
Adtoy dagiti tattao a naggapu sadi Egipto kinumotanda ti rabaw ti daga: ita umayca coma ta ilunodmo ida caniac; nalabit mabalinconto ti makibacal cadacuada, ket mapagtalawconto ida.
Ket ti Dios kinunana ken Balaam. Sica dicanto mapan cumuyog cadacuada, sica dicanto ilunod ti ili; ta isuda benditoda.
Ket ni Balaam bimmangon iti bigat, ket kinunana cadagiti pangoloen ni Balac, Incayo iti dagayo: ta ni Jehova impawilna ti ipapanawco a maicuyogac cadacayo.
Ket dagiti pangoloen ti Moab timmacderda, ket napanda ken Balac, ket kinunada, Ni Balaam madi a cumuyog cadacami.
Ket ni Balac binaonna manen dagiti adadu a pangoloen ken nadaydayawda pay ngem dagidiay.
Ket isuda napanda ken Balaam, ket kinunada kencuana, Castoy ti saoen ni Balac nga anac ni Zippor, Dawatec kenca dica coma ipalubos ti uray ania a mangipawil kenca iti iyaaymo caniac:
Ta ibuangayconto kenca ti dackel unay a pacaidayawam, ket uray ania a saoem caniac aramidecto: umayca coma ngarud, dawatec kenca, ilunodmo caniac daytoy ili.
Ket ni Balaam simmungbat, ket kinunana cadagiti adipen ni Balac, No ni Balac itedna coma caniac ti balayna a napno iti pirac ken balitoc, siac diac mabalin a labsingen ti sao ni Jehova a Diosco, tapno aramidec ti nacurang wenno nalabes.
Isu ti gapuna ita a dawatec cadacayo, Agsardencay met coma ditoy ita a rabii, tapno mabalinco nga ammoen ti saoen pay ni Jehova caniac.
Ket ti Dios immay ken Balaam iti rabii, ket kinunana kencuana, No dagiti tattao immaydaca inayaban, tumacderca a mapan cadacuada, ngem ti laeng sao nga ibagacto kenca ti aramidem.
Ket ni Balaam bimmangon iti bigat ket sinillaanna ti asnana, ket napan kimmuyog cadagiti pangoloen ti Moab.
Ket bimmara ti pungtot ni Jehova, gapu ta isu napan; ket ti angel ni Jehova nagyan iti dalan a cas cumabusor kencuana. Idi sinacayanna ti asnana, ket dagiti dua nga adipenna naicuyogda kencuana.
Ket ti asna nakitana di angel ni Jehova nga agtatacder iti dalan a siiiggem iti siaasut a campilan: ket di asna simmiasi idi dalan ket napan iti cataltalonan: ket ni Balaam binaotna di asna, tapno maiturongna iti dalan.
Ti angel ni Jehova ngarud nagyan iti maysa a dana a nailet iti nagbabaetan dagiti cauvasan, maysa a bacud iti daytoy a bangir ken maysa a bacud iti daydiay a bangir.
Ket ti asna nakitana di angel ni Jehova, ket immampir iti bacud ket inladditna ti saca ni Balaam idi bacud: ket isu binaotna manen di asna.
Ket ti angel ni Jehova napan manen iti sango ket nagtacder iti maysa a lugar nga akikid iti awan pangliclican iti macanawan wenno iti macatigid.
Ket di asna nakitana di angel ni Jehova ket nagpasag iti baben ni Balaam: ket ti unget ni Balaam simged, ket kinabilna di asna iti sarucodna.
Ket ni Jehova linuctanna ti ngiwat di asna, ket daytoy kinunana ken Balaam, Ania aya ti inaramidco kenca tapno kinabilnac cadagitoy namitlo daras?
Ket ni Balaam kinunana idi asna, Gapu ta rinabngisnac: addaanac man coma iti campilan iti imac, ta napataycan coma ita.
Ket di asna kinunana ken Balaam, Saan aya nga siac ti asnam a nagsacsacayam iti bayat ti panagbiagmo agingga itoy nga aldaw? cadawyac aya ti agcasta kenca? Ket isu kinunana, Saan.
Ni Jehova ngarud linuctanna dagiti mata ni Balaam, ket isu nakitana ti angel ni Jehova a nagyan iti dalan agraman campilan a siaasut iti imana; ket isu intamedna ti olona ket nagpacleb.
Ket ti angel ni Jehova kinunana kencuana, Ania ti gapuna a kinabilmo ti asnam cadagitoy namitlo daras? Adtoy immayac a bumusor, gapu ta ti dalanmo dakes iti sangoc:
Ket ti asna nakitanac ket naglisi iti sangoc cadagitoy namitlo daras: no di la naglisi coma caniac, pudno nga ita napataycan, ket isu ti biniagco coma.
Ket ni Balaam kinunana idi angel ni Jehova, Siac nacabasolac; ta diac ammo idi nga nagyanca iti dalan a bumusor caniac: no ngarud no napaguraca ita, cayatco nga agsubliac manen.
Ket ti angel ni Jehova kinunana ken Balaam, Inca makicuyog cadagiti lallaki: ngem ti la sao nga ibagacto kenca dayta ti saoemto, Iti casta nakicuyog ni Balaam cadagiti pangpangoloen ni Balac.
Ket idi a ni Balac nangngegna a dimteng ni Balaam, rimmuar a simmabat kencuana agingga iti Ili ti Moab iti igid ti Arnon nga isu ti nagbebeddengan.
Ket ni Balac kinunana ken Balaam, Diac aya sigaganaetget a nagpaayab kenca? ania ti gapuna a dica immay caniac? Diac aya cabaelan a pudno ti mamadayaw kenca?
Ket ni Balaam kinunana ken Balac, Adtoy, siac immayac kenca: adda aya aniaman a bilegco ita nga agsao iti uray ania? ti sao nga icabil ti Dios iti ngiwatco dayta ti saoecto.
Ket ni Balaam napan a naicuyog ken ni Balac, ket isuda dimtengda iti ili a Husoth.
Ket ni Balac insacrificarna ti vacvaca ken carcarnero, ket imbaonna ken Balaam, ken cadagiti pangpangoloen a kinaduana idi.
Ket naaramid iti bigat a ni Balac innalana ni Balaam, ket inyulina cadagiti nangato a disdisso ni Baal; ket manipud idiay nakitana ti makinpungto a bangir ti ili.]
Ti umuna ken maicadua a padto ni Balaam.
Ket ni Balaam kinunana ken Balac, Ibangonannac cadagiti pito nga altar, ket isaganaannac ditoy iti pito a vaca ken pito a cordero a lallaki.
Ket ni Balac inaramidna cas sinao ni Balaam; ket ni Balac ken Balaam indatonda iti tunggal altar ti maysa a vaca ken maysa a cordero a lalaki.
Ket ni Balaam kinunana ken Balac, Agyanca iti yan ti datonmo a mapuuran, ket siac innacto; ta bareng umayto sumabat caniac ni Jehova; ket ti uray ania nga iparangnanto caniac, saoecto kenca. Ket napan iti maysa a tapaw nga awan rorootna.
Ket ti Dios sinaracna ni Balaam: ket daytoy kinunana kencuana, Sinaganac dagiti pito nga altar ket inrucbabco ti maysa a vaca ken maysa a cordero a lalaki iti tunggal altar.
Ket ni Jehova incabilna ti maysa a sao iti ngiwat ni Balaam, ket kinunana, Agsublica ken Balac ket castoy ti saoemto.
Ket nagsubli kencuana ket adtoy, isu nagyan iti sibay ti daton a mapuuran, isu ken amin dagiti panpangoloen ti Moab.
Ket inaramatna ti pangngarigna, ket kinunana,
Manipud Aram inyegna ni Balac,
Nga ari ti Moab manipud bantay ti Daya:
Umayca, ilunodmo caniac ni Jacob,
Ket umayca, ti Israel inca cariten.
Casano ti panangilunodconto iti di inlunod ti Dios
Casano ti panangcaritconto iti di kinarit ni Jehova?
Ta manipud iti tapaw dagiti batbato isu makitac,
Ket manipud cadagiti turturod isu maimatangac;
Adtoy, isu maysa nga ili nga agnaed nga agwaywayas,
Ket cadagiti nasnacion dinto maibilang.
Asino ti macabalin a mangbilang iti tapoc ni Jacob,
Wenno mangbilang iti apagcapat ti Israel?
Matayac coma iti patay dagiti nasingpet,
Ket ti maudi a tungpalco cas coma kencuana!
Ket ni Balac kinunana ken Balaam, Ania ti inaramidmo caniac? Innalaca tapno ilunodmo dagiti cabusorco, ket adtoy, binendicionam met la ida.
Ket isu simmungbat ket kinunana kencuana, Diac ngamin aya rebbeng nga aluadan ti panangisaoc iti incabil ni Jehova iti ngiwatco?
Ket ni Balac kinunana kencuana, Umayca ita, dawatec kenca, makicuyogca coma caniac agingga iti sabali a disso a panipudan ti pacakitaam cadacuada; makitamto ida ngem ti laeng maudi a pingirda, ket dica makitanto amin ida: ket ilunodmo ida coma caniac manipud idiay.
Ket isu innalana nga impan iti talon ti Sofim, iti tapaw ti Pisga ket nagbangon iti pito nga altar, ket nangidaton iti maysa a lalaki a vaca, ken maysa a cordero a lalaki iti rabaw ti tunggal altar.
Ket isu kinunana ken Balac, Agyanca ditoy yan ti datonmo a mapuuran bayat ti panangsaracco ken Jehova sadiay.
Ket ni Jehova sinabetna ni Balaam, ket incabilna ti maysa a sao iti ngiwatna, ket kinunana, Agsublica ken Balac, ket castoy ti saoemto.
Ket isu immay kencuana, ket adtoy, siaadda iti yan ti daton a mapuuran, ken dagiti pangpangoloen ti Moab agraman kencuana. Ket ni Balac kinunana kencuana, Ania ti sinao ni Jehova?
Ket isu inaramatna ti pangngarigna, ket kinunana,
Tummacderca, Balac, ket dumngegca;
Imdengannac, sica nga anac ni Zippor:
Ti Dios saan a maysa a tao tapno agtiri,
Di met anac ti tao tapno agbabawi:
Isu ti nagcuna, dinanto aya aramiden?
Wenno isu ti nagsao, ket dinanto aya tungpalen?
Adtoy, Inawatco ti bilin a mamendicion:
Ket isu binendicionanna, ket diac mabalin a baliwan.
Isu dina naimatangan ken Jacob ti kinadakes;
Di nacakita ti kinasukir iti Israel:
Ni Jehova a Diosna siaadda kencuana,
Ken ti ickis ti maysa nga ari adda cadacuada.
Ti Dios aonenna ida iti Egipto;
Isu addaan iti cas pigsa ti vaca a naatap.
Pudno a maibusor ken Jacob awan cabaelan ti managanito;
Wenno uray ania a padpadles a maibusor iti Israel:
Ita ti maisaonto maipanggep ken Jacob ken iti Israel,
Anian ti inaramid ti Dios!
Adtoy, ti ili tumacder cas maysa a leon a babai,
Ket itacderna ti bagina cas leon a lalaki:
Isu dinto agpasag inggana iti di mangan iti samsam,
Ken uminum iti dara ti napatay.
Ket ni Balac kinunana ken Balaam, Dica ilunod ida a pulos, wenno dica bendicionan ida a pulos.
Ngem ni Balaam simmungbat ket kinunana ken Balac, Diac aya imbaga kenca a kinunac, Amin nga ibaga ni Jehova, dayta ti rebbengco nga aramiden?
Ket ni Balac kinunana ken Balaam, Umayca ita ala, alaencanto iti sabali a disso; nalabit a manipud idiay pagayatanto ti Dios ti panangilunodmo cadacuada caniac.
Ket ni Balac innalana ni Balaam inggana iti tapaw ti Peor, a mangtan-aw iti let-ang.
Ket ni Balaam kinunana ken Balac, Ibangonannac ditoy iti pito nga altar, ket isaganaannac ditoy cadagiti pito nga vaca, ken pito a carnero a lallaki.
Ket ni Balac inaramidna ti cas sinao ni Balaam, ket indatonna ti maysa a vaca, ken ti maysa a carnero a lalaki iti rabaw ti tunggal altar.
Ti maicatlo ken maicapat a padto ni Balaam.
Ket ni Balaam idi nakitana a kinaay-ayo ni Jehova a bendicionan ti Israel, saan a napan cas cadagiti dadduma nga aldaw a nangsarac cadagiti panagan-anito, ngem intaengna ti rupana a sinangona ti let-ang.
Ket ni Balaam intannawagna dagiti matana, ken nakitana nga ti Israel sinanaed cas mayannurot cadagiti capcaputotanda; ket ti Espiritu ti Dios immay kencuana.
Ket inaramatna ti pangngarigna, ket kinunana,
Ni Balaam nga anac ni Beor cunana,
Ken ti tao a naripcan ti matana cunana:
Cunana, Ti macangngeg cadagiti sasao ti Dios,
Ti macakita iti parparmata ti Mannacabalin-amin,
Nagpasag, ket simumulagat dagiti matana:
Amangan a nagpintas dagiti toldam, O Jacob,
Dagiti tabernaculom, O Israel!
Cas loblobong aglaylayonda.
Cas bangbangcag iti abay ti carayan,
Cas caycayo a sandalo nga immula ni Jehova,
Cas caycayo a cedro iti arubayan ti dandanum.
Danum agayusto cadagiti timtimbana,
Ket cadagiti adu a dandanum agyanto ti bin-ina,
Ket nangatngatonto ngem ni Agag ti arina,
Ket maitan-octo ti pagarianna.
Ti Diso aonenna sadi Egipto;
Isu addaan cas ti pigsa ti vaca a naatap;
Dagiti il-ili a cabusorna lamutennanto,
Ket dagiti tultulangda tuctuccolennanto,
Ket salputennanto ida cadagiti panpanana.
Isu nagrucob, isu cas leon a nagidda,
Ken cas maysa a leon a babai; Asino ti mangriingto kencuana?
Nagasat coma ti tunggal maysa nga agdaydayaw kenca,
Ken mailunod coma tunggal maysa a mangilunod kenca.
Ket ti pungtot ni Balac bimmara iti maicaniwas ken Balaam, ket pinagsipatna dagiti im-imana; ket ni Balac kinunana ken Balaam, Inayabanca tapno ilunodmo dagiti cabusorco, ket, adtoy, sica binendicionam ida laeng cadagitoy namitlo a daras.
Isu ti gapuna nga ita, agtalawca a mapan iti lugarmo: pinanunotco idi nga itan-occa iti dackel a dayaw; ngem, adtoy ta, ni Jehova pinaritannaca iti dayaw.
Ket ni Balaam kinunana ken Balac, Diac met aya sinao cadagiti babaonem nga imbaonmo caniac, a kinunac,
Uray ited coma caniac ni Balac ti balayna a napno iti pirac ken balitoc, diac mabalin a labsingen ti sao ni Jehova, tapno agaramidac iti naimbag man wenno dakes a bucbucodco; ti saoen ni Jehova, dayta ti saoecto?
Ket ita adtoy, Innac iti ilic: umayca, ket ipacaammoc kenca ti aramidento daytoy nga ili iti ilim cadagiti maud-udi nga al-aldaw.
Ket isu inaramatna ti pangngarigna, ket kinunana,
Ni Balaam nga anac ni Beor cunana,
Ken ti tao a naripcan ti matana cunana;
Cunana, Ti macangngeg cadagiti sasao ti Dios,
Ken macaammo iti sirib ti Cangatoan unay,
Ti macakita iti parparmata ti Mannacabalin-amin,
Nagpasag, ket simumulagat dagiti matana:
Makitac ngem saan nga ita; Masirpatco ngem saan nga asideg:
Ken Jacob rumuarto ti maysa a bitwen.
Ket tumaudto ti maysa a cetro iti Israel,
Ket sugatennanto amin nga igigid ti Moab,
Ket ipadsonanto amin nga annac ti riri.
Ket ti Edom maysanto a pagtagicuaan,
Ti Seir maysanto met a pagtagicuaan; nga idi isu ti caboabusorna;
Ngem ti Israel situtured a mangaramid.
Ket aggapunto ken Jacob ti maysa nga addaan turay,
Ken mangdadaelto ti matda iti ili.
Ket kinitana ti Amalec, ket inaramatna ti pangngarigna, ket kinunana,
Ti Amalec isu ti umuna cadagiti nasnacion;
Ngem ti maudi a tungpalna, agbanagto iti pannacadadaelna.
Ket kinitana ti Cineo, ket inaramatna ti pangngarigna, ket kinunana,
Napigsa ti pagnaedam a disso,
Ket ti umocmo maisaad iti bato.
Nupay casta ti Cineo macraayanto,
Inggana iti dinaca ipan ti Assur iti pannacacayaw.
Ket inaramatna ti pangngarigna ket kinunana,
Ay, asinonto ti agbiag no aramiden ti Dios daytoy?
Ngem umayto dagiti sasacayan nga aggapu iti igid ti Cittim,
Ket parigatendanto ti Assur, ken parigatendanto ti Eber;
Ket isu casta met agbanagto iti pannacadadael.
Ket ni Balaam timmacder ket napan nagsubli iti dissona; ket ni Balac casta met a napan iti dalanna.
Ti basol sadiay Fogor ket ti regta ni Finees.
Ket ti Israel nagtaeng iti Sittim; ket ti ili nangrugi a nakiabig cadagiti annac a babai ti Moab:
Ta inayabanda ti ili iti yan dagiti datdaton dagiti didiosda; ket ti ili nangan ket nagrucnoyda cadagiti didiosda.
Ket ti Israel nakitipon ken Baal-peor: ket ti unget ni Jehova simged a maibusor iti Israel.
Ket ni Jehova kinunana ken Moises, Alaem amin a pangpangolo ti ili, ket ibitaymo ida a maipaay ken Jehova iti sango ti init, tapno ti narungsot nga unget ni Jehova lumiclic iti Israel.
Ket ni Moises kinunana cadagiti oc-ocom ti Israel, Patayenyo tumunggal maysa cadagiti tattaona a nakitipon ken Baal-peor.
Ket, adtoy, maysa cadagiti annac ti Israel immay ken mangyeg cadagiti cacabsatna iti maysa a babai a taga Madian iti imatang ni Moises, ken iti imatang ti dagup ti gimong dagiti annac ti Israel, bayat ti caaddada nga agsangsangit iti ruangan ti tolda ti gimong.
Ket idi ni Finees nga anac a lalaki ni Eleazar, nga anac a lalaki ni Aaron a padi, nakitana, isu timmacder iti tengnga ti gimong, ket iniggamanna, ti maysa a gayang;
Ket isu napan simmurot iti lalaki ti Israel agingga iti bengbeng ket sinalputna ida a dua, ti lalaki ti Israel ken nagtarus iti bagi ti babai. Casta ti nagsardengan ti didigra cadagiti annac ti Israel.
Ket dagidiay a natay iti didigra duapulo ket uppat a ribuda.
Ket ni Jehova nakisao ken Moises, a kinunana,
Ni Finees nga anac ni Eleazar, nga anac ni Aaron a padi, pinagbawingna ti pungtotco cadagiti annac ti Israel a cadacuada naimun cas ti panagimunco, a nacaigapuanan ti diac panangibus cadagiti annac ti Israel iti panagimunco.
Isu ti gapuna a cunam, Adtoy, itedco kencuana ti tulagco a cappia:
Ket isunto kencuana ken iti putotna a sumono kencuana ti tulag ti agnanayon a kinapadi; ta isu nagannad iti maipaay iti Diosna, ken nangaramid iti pacaabbongan dagiti annac ti Israel.
Ket ti nagan ti lalaki ti Israel, a napatay, isu a napatay agraman ti babai a Madianita, isu idi ni Zimri, nga anac ni Salu, a maysa a pangolo ti balay dagiti amma cadagiti Simeonitas.
Ket ti nagan ti babai a Madianita a napapatay isu idi ni Cozbi, nga anac a babai ni Zur; isu ti olo ti ili ti maysa a balay dagiti amma iti Madian.
Ket ni Jehova nakisao ken Moises, a kinunana,
Parigatem dagiti Madianitas, ket cabilem ida:
Ta isuda pinarigatdacayo cadagiti al-allilawda a pinangulbodda cadacayo, a maipanggep ken Peor, ken iti maipanggep ken Cozbi, nga anac a babai ti pangolo ti Madian, a cabsatda a babai nga napapatay iti aldaw ti didigra iti maipanggep ken Peor.
Bendicion ti panagtulnog. Dusa ti panaglabsing.
Ket naaramid calpasan ti didigra, a ni Jehova nakisao cada Moises ken Eleazar nga anac a lalaki ni Aaron a padi, a kinunana,
Bilangenyo amin ti gimong dagiti annac ti Israel manipud agtawen iti duapulo ken agpangato, cadagiti balbalay dagiti ammada, amin nga Israel a tumutop a mapan iti gubat.
Ket da Moises Eleazar a padi nakisaoda cadacuada iti tantanap ti Moab nga abay ti Jordan idiay Jerico a kinunada.
Bilangenyo, manipud agtawen iti duapulo ken agpangato; cas ni Jehova imbilinna ken Moises, ken cadagiti annac ti Israel, dagidiay rimmuar iti daga nga Egipto.
Ni Ruben, nga inauna nga anac ti Israel; dagiti annac a lallaki ni Ruben: ni Hanoc, ti familia dagiti Hanocitas; ken Fallu, ti familia dagiti Fallaluitas:
Ken Hesron, ti familia dagiti Hesronitas; ken Carmi, ti familia dagiti Carmitas.
Dagitoy idi dagiti famfamilia dagiti Rubbenitas; ket dagiti nabilang cadacuada uppat a pulo ket tallo a ribu ken pito gasut ket tallopuloda.
Ket dagiti annac a lallaki ni Fallu: ni Eliab.
Ket dagiti annac a lalaki ni Eliab: da Nemuel ken Datan ken Abiram. Dagitoy da Datan ken Abiram a naayaban iti gimong, a nakisusic cada Moises ken Aaron iti buyot idi ni Core a nakibusorda ken Jehova.
Ket ti daga linuctanna ti ngiwatna, ket inalun-unna ida agraman ken Core, idi a natay daydi buyot; iti daydi nga aldaw a panangalun-un ti apuy iti duagasut ket limapulo a tattao, ket nagbalinda a maysa a pagtandaanan.
Nupay casta, dagiti annac ni Core saanda a natay.
Dagiti annac a lallaki ni Simeon cas mayannurot cadagiti famfamiliada: ni Nemuel, ti familia dagiti Nemuelitas ken Jamin, ti familia dagiti Jaminitas; ken Jaquin, ti familia dagiti Jaquinitas:
Ken Zera, ti familia dagiti Zeraitas; ken Saul, ti familia dagiti Saulitas.
Dagitoy dagiti famfamilia a Simeonitas, duapulo ket dua a ribu ken dua gasutda.
Dagiti annac a lallaki ni Gad cas mayannurot cadagiti famfamiliada; ni Zefon, ti familia dagiti Zefonitas; ken Aggi, ti familia dagiti Aggitas; ken Suni, ti familia dagiti Sunitas;
Ken Ozni, ti familia dagiti Oznitas; ken Eri, ti familia dagiti Eritas;
Ken Aroz, ti familia dagiti Arozitas; ken Areli, ti familia dagiti Arelitas.
Dagitoy dagiti famfamilia dagiti annac a lallaki ni Gad cas mayannurot cadagidiay a nabilang cadacuada, uppat a pulo a ribu ket limagasutda.
Dagiti annac ni Juda: da Er ken Onan; ket ni Er ken ni Onan natayda idiay daga a Canaan.
Ket dagiti annac a lallaki ni Juda cas mayannurot cadagiti famfamiliada, isuda: ken Sela, ti familia dagiti Selaitas: ken Fares, ti familia dagiti Faresitas; ken Zera, ti familia dagiti Zeraitas.
Ket dagiti annac a lallaki ni Fares isuda: ken Hesron, ti familia dagiti Hesronitas; ken Hamul, ti familia dagiti Hamulitas.
Dagitoy isuda dagiti famfamilia ni Juda, cas mayannurot cadagidiay a nabilang cadacuada, pitopuloda ket innem a ribu ket lima gasut.
Dagiti annac a lallaki ni Issacar cas mayannurot cadagiti famfamiliada, ni Tola, ti familia dagiti Tolaitas; ken Pua, ti familia dagiti Puanitas;
Ken Jasub, ti familia dagiti Jasubitas; ken Semron, ti familia dagiti Semronitas.
Dagitoy isuda dagiti famfamilia ni Issacar cas mayannurot cadagidiay a nabilang cadacuada, innem a pulo ket uppat a ribu ket tallo gasutda.
Dagiti annac a lallaki ni Zabulon cas mayannurot cadagiti famfamiliada: ni Sered, ti familia dagiti Sereditas; ken Elon, ti familia dagiti Elonitas; ken Jalel, ti familia dagiti Jalelitas.
Dagitoy isuda dagiti famfamilia dagiti Zebulonitas, a mayannurot cadagidiay a nabilang cadacuada, innem a pulo a ribu ket lima gasutda.
Dagiti annac a lallaki ni Jose, cas mayannurot cadagiti famfamiliada; da Manases ken Efraim.
Dagiti annac a lallaki ni Manases: ni Maquir, ti familia dagiti Maquiritas; ket ni Maquir pinototna ni Galaad; ken Galaad, ti familia dagiti Galaaditas.
Dagitoy dagiti annac a lallaki ni Galaad: ken Jezer, ti familia dagiti Jezeritas; ken Helec, ti familia dagiti Helecitas;
Ken Asriel, ti familia dagiti Asrielitas: ken Sechem, ti familia dagiti Sechemitas;
Ken Semida, ti familia dagiti Semidaitas; ken Hepher, ti familia dagiti Hepherititas.
Ket ni Safaad, nga anac a lalaki ni Hefer, awan anacna a lalaki, no di la babai: ket dagiti nagan dagiti annac a babbai ni Salfaad isuda idi da Maala, ken Noa, ken Hogla, ken Milca, ken Tirsa.
Dagitoy dagiti famfamilia ni Manases: ket dagidiay a nabilang cadacuada limapulo ket dua ribu ket pito gasutda.
Dagitoy dagiti annac a lallaki ni Efraim a mayannurot cadagiti famfamiliada; ni Sutela, ti familia dagiti Sutelaitas; ken Becquer, ti familia dagiti Bequeritas; ken Tahan, ti familia dagiti Tahanitas.
Ket dagitoy idi dagiti annac a lallaki ni Sutela: ken Heran, ti familia dagiti Heranitas.
Dagitoy isuda ti famfamilia dagiti annac a lallaki ni Efraim a mayannurot cadagidiay a nabilang cadacuada, tallopulo ket dua a ribu ket lima gasutda. Dagitoy isuda idi dagiti annac a lallaki ni Jose cadagiti finamfamilia cadacuada.
Dagiti annac a lallaki ni Benjamin a mayannurot cadagiti famfamiliada: ni Bela, ti familia dagiti Belaitas; ken Asbel, ti familia dagiti Asbelitas; ken Ahiram, ti familia dagiti Ahiramitas;
Ken Sufan, ti familia dagiti Sufanitas: ken Hufam, ti familia dagiti Hufamitas.
Ket dagiti annac a lallaki ni Bela isuda idi da Ard, ken Naaman: ni Ard, ti familia dagiti Arditas; ken Naaman, ti familia dagiti Naamanitas.
Dagitoy isuda dagiti annac a lallaki ni Benjamin a mayannurot cadagiti famfamiliada: ket dagidiay a nabilang cadacuada uppat a pulo ket lima a ribu ket innem a gasutda.
Dagitoy dagiti annac a lallaki ni Dan cas mayannurot cadagiti famfamiliada: ken Suham, ti familia dagiti Suhamitas; dagitoy isuda ti famfamilia ni Dan a mayannurot iti famfamiliada.
Amin dagiti famfamilia dagiti Suhamitas a mayannurot cadagidiay a nabilang cadacuada, innem a pulo ket uppat a ribu ket uppat a gasutda.
Dagiti annac a lallaki ni Aser cas mayannurot cadagiti famfamiliada: ni Imna, ti familia dagiti Imnaitas; ken Issui, ti familia dagiti Issuitas; ken Beria, ti familia dagiti Beriaitas.
Dagiti annac ti lallaki ni Beria: ken Heber, ti familia dagiti Heberitas; ken Malquiel, ti familia dagiti Malquielitas.
Ket ti nagan ti anac a babai ni Aser isu idi ni Sera.
Dagitoy isuda dagiti famfamilia dagiti annac a lallaki ni Aser cas mayannurot cadagidiay a nabilang cadacuada, limapuloda ket tallo a ribu ket uppat a gasut.
Dagiti annac a lallaki ni Neftali a mayannurot cadagiti famfamiliada: ni Jahziel, ti familia dagiti Jahzielitas; ken Guni, ti familia dagiti Gunitas;
Ken Jeser, ti familia dagiti Jeseritas; ken Sillem, ti familia dagiti Sillemitas.
Dagitoy isuda dagiti famfamilia ni Neftali cas mayannurot cadagiti famfamiliada: ket dagidiay a nabilang idi cadacuada, uppat a pulo ket lima a ribu ket uppat a gasutda idi.
Dagitoy dagiti nabilang idi cadagiti annac ti Israel, innem a gasut a ribu ken sangaribu ket pito gasut ket tallopuloda.
Ket ni Jehova nakisao ken Moises, a kinunana,
Cadagitoy mabingbingayto ti daga a maipaay a maysa a tawid cas mayannurot iti bilang dagiti nagnagan.
Iti caaduan, itedmonto ti ad-adu a tawid, ket iti cabassitan, itedmonto ti basbassit a tawid: iti tumunggal maysa cas mayannurot cadagidiay a nabilang kencuana ti tawidna maitedto.
Nupay casta ti daga maiburburayto iti ginasangasat: cas mayannurot cadagiti nagnagan dagiti capcaputotan dagiti amammada, isuda agtawiddanto.
Cas mayanatup iti maipagasat, mabingbingayto ti tawidda cadagiti caaduan ken cababassitan.
Ket dagitoy dagiti nabilang cadagiti Levitas a mayannurot cadagiti famfamiliada: ken Gerson, ti familia dagiti Gersonitas; ken Coat, ti familia dagiti Coatitas; ken Merari, ti familia dagiti Meraritas.
Dagitoy isuda dagiti famfamilia ni Levi: ti familia dagiti Libnitas, ti familia dagiti Hebronitas, ti familia dagiti Mahalitas, ti familia dagiti Musitas, ti familia dagiti Coritas. Ket ni Coat pinutotna ni Amram.
Ket ti nagan ti asawa ni Amram, ni Jocabed, nga anac a babai ni Levi, a nayanac ken Levi idiay Egipto: ket isu inyanacna ken Amram da Aaron, ken Moises, ken Miriam a cabsatda a babai.
Ket ken Aaron nayanac da Nadab ken Abiu, Eleazar ken Itamar.
Ket ni Nadab ken Abiu natayda idi indatagda ti apuy a sabali iti sango ni Jehova.
Ket dagiti nabilang idi cadacuada dua pulo ket tallo a ribuda, tunggal lalaki nga agtawen manipud iti maysa a bulan ken agpangato; ta isuda saanda a naibilang idi cadagiti annac ti Israel a gapu ta awan ti tawid a naited cadacuada cadagiti annac ti Israel.
Dagitoy dagiti binilang da Moises ken Eleazar a padi isuda a nagbilang cadagiti annac ti Israel iti tantanap ti Moab nga abay ti Jordan idiay Jerico.
Ngem amin cadagitoy awan idi ti maysa a lalaki cadacuada cadagidi binilang da Moises ken Aaron a padi; isuda a nangbilang cadagiti annac ti Israel idiay let-ang ti Sinai.
Ta ni Jehova sinaona cadacuada, Isuda dinto bumurong a matayda idiay let-ang ket awan ti maysa a lalaki a natda cadacuada malacsid ni Caleb, nga anac ni Jefone, ken Josue nga anac ni Nun.
Dagiti annac a babai ni Salfaad. Maipacdaar ken Moises ti ipapatayna. Ni Josue a sonona.
Immadanida ngarud dagiti annac a babbai ni Salfaad, nga anac a lalaki ni Hefer, nga anac a lalaki ni Galaad, nga anac a lalaki ni Maquir, nga anac a lalaki ni Manases, iti familia ni Manases nga anac a lalaki ni Jose; ket dagitoy ti nagnagan dagiti annacna a babbai; da Maala, Noa, ken Hogla ken Milca, ken Tirsa.
Ket nagyanda iti sango ni Moises, ken sango ni Eleazar a padi, ken sango dagiti pangpangolo ken amin a gimong, iti ruangan ti tolda ti gimong, a kinunada,
Ni amami natay iti let-ang, ket isu awan idi cadagiti buyot a naguummong a maicaniwas ken Jehova a kinatipon ti buyot ni Core: ngem isu natay iti basolna met laeng; ket isu awan annacna a lallaki.
Apayapay a maiccat coma ti nagan ni amami cadagiti familiana, gapu ta isu awan ti annacna a lallaki? Iccannacami iti pakipagtagicuaanmi cadagiti cacabsat ni amami.
Ket ni Moises impanna ti panggepda iti sango ni Jehova.
Ket ni Jehova nagsao ken Moises, a kinunana,
Dagiti annac a babbai ni Salfaad nalinteg ti saoenda: itedmonto a di bumurong cadacuada iti pakipagtagicuaanda a tawid cadagiti cacabsat ni amada, ket ipaallawatmo cadacuada ti tawiden ni amada.
Ket ibagam cadagiti annac ti Israel, a cunam, No ti maysa a lalaki matay ket awan anacna a lalaki, ipaallawatmo ngarud ti tawidna iti anacna a babai.
Ket no awan ti anacna a babai, itedyonto ngarud ti tawidna cadagiti cacabsatna.
Ket no awan ti cacabsatna, itedyonto ngarud ti tawidna cadagiti cacabsat ni amana.
Ket no ti amana awan cacabsatna, itedyonto ngarud ti tawidna iti cabagianna a caasitgan kencuana iti familiana, ket isu ti agtagicuanto: ket daytoyto ti pagalagadan ken bilin cadagiti annac ti Israel, cas imbilin ni Jehova ken Moises.
Ket ni Jehova kinunana ken Moises, Sumang-atca iti daytoy a bantay ti Abarim, ket kitaem ti daga nga intedco cadagiti annac ti Israel.
Ket no makitamon, sica makitiponcanto iti ilim, cas ken Aaron a cabsatmo a nakitipon idi:
Ta dacayo nagsungitcayo iti saoc idiay let-ang ti Zin, iti pannakisusic ti gimong, tapno santificarendac coma cadagidiay dandanum iti sango dagiti matada. (Dagitoy isuda dagiti dandanum ti Meriba ti Cades iti let-ang ti Zin.)
Ket ni Moises nakisao ken Jehova, a kinunana,
Ni Jehova a Dios dagiti espiritu ti amin a lasag mangdutoc coma iti maysa a lalaki nga agpangolo iti gimong,
A rumuar iti sangoda ken sumrec iti sangoda, ken mangiruar cadacuada ken mangiserrec cadacuada, tapno ti gimong ni Jehova saan coma a cas cadagiti carcarnero nga awan pastorda.
Ket ni Jehova nagsao ken Moises, Alaem kenca ni Josue, nga anac a lalaki ni Nun, a maysa a lalaki nga addaan ti Espiritu, ket ipataymo ta imam kencuana;
Ket idatagmo iti sango ni Eleazar a padi, ken iti sango ti dagup ti gimong; ket itedmo kencuana ti maysa nga annongen iti sangoda.
Ket isaadmo ti tan-ocmo kencuana, tapno ti dagup ti gimong dagiti annac ti Israel agtulnogda.
Ket isu agyanto iti sango ni Eleazar a padi, isu nga agintuudto maipuon kencuana iti panangipato ti Urim iti sango ni Jehova: iti panagsaona rumuardanto, ket iti panagsaona sumrecdanto, isu man ken amin nga annac ti Israel agraman kencuana, nga amin met laeng ti gimong.
Ket adtoy, inaramidna cas ti imbilin ni Jehova, kencuana: ket isu innalana ni Josue ket impanna iti sango ni Eleazar a padi, ken iti sango ti dagup ti gimong:
Ket impatayna kencuana dagiti im-imana, ket intedna kencuana ti maysa a panagannong, cas panaibaga ni Jehova iti pannacaaramat ni Moises.
Linlinteg cadagiti datdaton a nadumaduma.
Ket ni Jehova nakisao ken Moises, a kinunana,
Ibilinmo cadagiti annac ti Israel, ket saoem cadacuada, Ti panagdaton caniac ti tinapayco a maipaay cadagiti datdaton caniac a maaramid iti apuy, a nabanglo a sayamusom caniac, tungpalenyonto nga idaton ida caniac iti rebbengna nga aldawda.
Ket sica cunamto cadacuada, Daytoy ti daton a maaramid iti apuy nga irucbabyonto ken Jehova; corcordero a lallaki nga apagtawen, nga awan pilawda, dua iti inaldaw-aldaw iti maipaay a maysa a daton a mapuuran a cancanayon.
Ti maysa a cordero idatonmonto iti bigat, ket ti caduana idatonmonto iti sumipnget.
Ken apagcasangapulo ti maysa nga efa ti namayecmec nga harina, a maipaay a daton a macan, a nagamayan iti apagcapat ti maysa nga hin a lana a naladdit.
Daytoy ti maysa a daton a mapuuran a cancanayon, a naibilin idiay bantay Sinai, maipaay a nabanglo a sayamusom, maysa a daton a maaramid iti apuy ken Jehova.
Ket ti daton a mainum maysanto nga apagcapat ti maysa a hin a nayon ti maysa a cordero: iti nasantoan a disso, ibucbucmonto ti maysa a daton a mainum a naingel a mainum ken Jehova.
Ket ti maysa a cordero idatonmonto iti sumipnget: cas iti daton a macan iti bigat, ken cas ti datonna a mainum, idatonmonto, a maysa a daton a maaramid iti apuy, a maysa a nabanglo a sayamusom ken Jehova.
Ket iti aldaw a panaginana, dua a cordero a lallaki a tumawenen, nga awan ti pilawda, ken dua nga apagcapullo ti maysa nga efa ti namayecmec nga harina a maipaay a daton a macan, a nagamayan iti lana, ken iti daton a mainum a nayonna:
Daytoy isu ti daton a mapuuran iti tunggal aldaw a panaginana, sabali laeng ti daton a cancanayon a mapuuran, ken iti daton a mainum.
Ket cadagiti pangrugian dagiti bulbulanyo, mangidatagcayto iti maysa a daton a mapuuran ken Jehova; dua a bumbumaro a vaca, ken maysa a carnero a lalaki, pito a cordero a lallaki a maysa ti tawenda, nga awan ti pilawda;
Ken tallo nga apagcasangapullo ti maysa nga efa ti namayecmec nga harina, a daton a macan a nalaocan iti lana, a nayon ti tunggal bumaro a vaca; ken dua nga apagcapullo ti namayecmec nga harina, nga agservi a daton a macan a nalaocan iti lana, a nayon ti maysa a carnero a lalaki:
Ken maysa nga apagcapullo ti namayecmec nga harina a nagamayan iti lana, nga agservi a daton a macan, a nayon ti tunggal cordero; a maipaay a daton a mapuuran a nabanglo a sayamusom, maysa a daton a maaramid iti apuy ken Jehova.
Ket dagiti datdatonda a mainum isudanto ti guddua ti maysa nga hin ti arac, a nayon ti maysa a bumaro a vaca, ken ti apagcatlo ti maysa nga hin a nayon ti maysa a carnero, ken ti apagcapat ti maysa nga hin a nayon ti maysa a cordero: daytoy isu ti daton a mapuuran iti tunggal bulan iti isu-amin a bulbulan ti tinawen.
Ket maysa a calding a lalaki nga agservi a daton gapu iti basol ken Jehova; isu ti maidatonto, sabali laeng ti daton a mapuuran a cancanayon, ken ti datonna a mainum.
Ket iti umuna a bulan, iti maicasangapulo ket uppat nga aldaw ti bulan isu ti pascua ni Jehova.
Ket iti maicasangapulo ket lima nga aldaw ti daytoy a bulan isunto ti maysa a fiesta: cadagiti pito nga aldaw, tinapay nga awan levadurada ti macanto.
Iti umuna nga aldaw isu ti nasantoan a panaguummong; dicay agaramidto ti trabajo a panggedan;
Ngem mangirucbabcayto iti maysa a daton a maaramid iti apuy, a daton a mapuuran ken Jehova: dua a bumbumaro a vaca, ken maysa a carnero a lalaki, ken pito a cordero a lallaki nga apagtawen: addadanto cadacayo nga awan ti pacapilawanda:
Ket ti datonda a macan, namayecmec nga harina nga nagamayan iti lana: tallo nga apagcapullo idatonyonto a nayon ti maysa a vaca, ken dua nga apagcapullo a nayon ti carnero;
Maysa nga apagcapullo ti idatonmonto a nayon ti tunggal cordero cadagiti pito a cordero:
Ken maysa a calding a lalaki nga agservi a daton gapu iti basol, tapno aramidenyo ti pacaabbonganyo.
Dacayo idatagyonto dagitoy, sabali laeng ti daton a mapuuran iti bigat, nga isu ti maipaay a daton a mapuuran a cancanayon.
Cas mayalagad itoy inaldaw nga idatonyonto iti pito nga aldaw ti tinapay a daton a maaramid iti apuy, a nabanglo a sayamusom ken Jehova: maidatonto a sangcasabali laeng ti cancanayon a daton a mapuuran, ken ti datonna a mainum.
Ket iti maicapito nga aldaw, addanto maysa a nasantoan a panaguummongyo; dicayto agaramid iti trabajo a panggedan.
Casta met iti aldaw ti umuna a bungbunga, no idatagyo ti daton a macan ken Jehova, iti fiestayo iti lawlawas, addanto maysa a nasantoan a panaguummongyo; dicayto agaramid iti trabajo a panggedan;
Ngem ipaayyonto ti maysa a daton a mapuuran, a nabanglo a sayamusom ken Jehova; dua a bumbumaro a vaca, maysa a carnero a lalaki, pito a cordero a lallaki a maysa ti tawendan;
Ken ti datonda a macan, ti namayecmec nga harina a nalaocan iti lana, tallo nga apagcapullo a nayon ti tunggal vaca, dua nga apagcapullo a nayon ti maysa a carnero a lalaki,
Maysa nga apagcapullo a nayon ti tunggal maysa a cordero cadagiti pito a cordero;
Maysa a calding a lalaki nga aramiden a pacaabonganyo.
Sabali laeng ti cancanayon a daton a mapuuran, ken ti datonna a macan, ipaayyonto ida (alaenyonto ida nga awan ti pamilawan), ken dagiti datdatonda a mainum.
Datdaton ti maicapito a bulan.
Ket iti maicapito a bulan, iti umuna nga aldaw ti bulan, addanto maysa a nasantoan a panaguummongyo; dicayto agaramid iti trabajo a panggedan isu ti maysa nga aldaw a panagaweng dagiti tangguyob cadacayo.
Ket idatagyonto ti maysa a daton a mapuuran a maipaay a nabanglo a sayamusom ken Jehova, maysa a bumaro a vaca, maysa a carnero a lalaki, pito a cordero a lallaki a maysa ti tawenda, nga awan ti pilawda:
Ket ti datonda a macan, namayecmec nga harina a nagamayan iti lana, tallo nga apagcapullo a nayon ti vaca, dua nga apagcapullo a nayon ti carnero.
Ken maysa nga apagcapullo a nayon ti tunggal cordero cadagiti pito a cordero;
Ken maysa a calding a lalaki a maipaay a daton gapu iti basol, tapno aramiden a pacaabbonganyo.
Sabali laeng ti daton a mapuuran iti baro a bulan, ken ti datonna a macan, ken ti cancanayon a daton a mapuuran ken ti datonna a macan, ken dagiti datdatonda a mainum, cas mayannurot iti alagadenda, a maipaay a nabanglo a sayamusom, maysa a daton a maaramid iti apuy ken Jehova.
Ket iti maicasangapullo nga aldaw ti daytoy maicapito a bulan, addanto maysa a nasantoan a panaguummongyo; ket agladingitto dagiti cararuayo; dicayto agaramid iti uray ania a pagbannogan;
Ngem mangipaaycayto iti maysa a daton a mapuuran ken Jehova, a maipaay a nabanglo a sayamusom; maysa a bumaro a vaca, maysa a carnero a lalaki, pito a cordero a lallaki nga apagtawenda, isuda awanto cadacayo ti pacapilawanda;
Ket ti datonda a macan, namayecmec nga harina a nagamayan iti lana, tallo nga apagcapullo a nayon ti vaca, dua nga apagcapullo a nayon ti carnero,
Maysa nga apagcapullo a nayon ti tunggal cordero cadagiti pito a cordero;
Maysa a calding a lalaki a maipaay a daton gapu iti basol; sabali laeng ti daton gapu iti basol ti pannacaabbong, ket ti daton mapuuran a cancanayon, ken ti datonna a macan, ken dagiti datdatonda a mainum.
Ket iti maicasangapullo ket lima nga aldaw ti maicapito a bulan, addanto maysa a nasantoan a panaguummongyo; dicayto aramiden ti nadagsen a panagbannog, ket ngilinenyonto ti maysa a fiesta ken Jehova cadagiti pito nga aldaw:
Ket ipaayyonto ti maysa a daton a mapuuran, a maysa a daton a maaramid iti apuy, a nabanglo a sayamusom ken Jehova; sangapulo ket tallo a bumbumaro a vaca, dua a carnero a lallaki, sangapulo ket uppat a cordero a lallaki a maysa ti tawenda; isuda awanto ti pilawda.
Ket ti datonda a macan, namayecmec nga harina a nagamayan iti lana, tallo nga apagcapullo a nayon ti tunggal vaca cadagiti sangapulo ket tallo a vaca, dua nga apagcapullo a nayon ti tunggal carnero cadagiti dua a carnero.
Ken maysa nga apagcapullo a nayon ti tunggal cordero cadagiti sangapulo ket uppat a cordero:
Ken maysa a calding a lalaki a maipaay a daton gapu ti basol; sabali laeng ti cancanayon a daton a mapuuran, ti datonna a macan, ken ti datonna a mainum.
Ket iti maicadua nga aldaw idatagyonto ti sangapulo ket dua a bumbumaro a vaca, dua a carnero a lallaki, sangapulo ket uppat a cordero a lallaki a maysa ti tawenda, nga awan ti pilawda.
Ket ti datonda a macan, ken dagiti datdatonda a mainum a nayon dagiti vacvaca, nayon dagiti carcarnero, ken nayon dagiti corcordero, cas mayannurot iti bilangda, a mayalubog iti alagadenda:
Ken ti maysa a calding a lalaki a maipaay a daton gapu iti basol; sabali laeng ti cancanayon a daton a mapuuran, ken datonna a macan ken datonda a mainum.
Ket iti maicatlo nga aldaw, sangapulo ket maysa a bumbumaro a vaca, dua a carnero a lallaki, sangapulo ket uppat a cordero a lallaki nga agtawen iti maysa, nga awan ti pilawda;
Ken ti datonda a macan, ken datdatonda a mainum, a nayon dagiti vacvaca, a nayon dagiti carcarnero, ken nayon dagiti corcordero, cas mayannurot iti bilangda a mayalubog iti alagaden:
Ken maysa a calding a lalaki a maipaay a daton gapu iti basol; sabali laeng ti daton a mapuuran a cancanayon, ken datonna a macan, ken ti datonna a mainum.
Ket iti maicapat nga aldaw, sangapulo a bumbumaro a vaca, dua a carnero a lallaki, sangapulo ket uppat a cordero a lallaki a maysa ti tawenda, nga awan ti pilawda:
Ti datonda a macan, ken datdatonda a mainum a nayon dagiti vacvaca, a nayon dagiti carcarnero, ken nayon dagiti corcordero, cas mayannurot iti bilangda a mayalubog iti alagaden:
Ken ti maysa a calding a lalaki a maysa a daton gapu iti basol; sabali laeng ti cancanayon a daton a mapuuran, ti datonna a macan ken ti datonna a mainum.
Ket iti maicalima nga aldaw, siam a bumbumaro a vaca, dua a carnero a lallaki a maysa ti tawenda, nga awan ti pilawda;
Ken ti datonda a macan, ken datdatonda a mainum a nayon dagiti vacvaca, a nayon dagiti carcarnero, ken nayon dagiti corcordero, a mayannurot iti bilangda, a mayalubog iti alagaden:
Ken maysa a calding a lalaki a daton gapu iti basol; sabali laeng ti cancanayon a daton a mapuuran ken ti datonna a macan, ken ti datonna a mainum.
Ket iti maicanem nga aldaw, walo a bumbumaro a vaca, dua a carnero a lallaki, sangapulo ket uppat a cordero a lallaki a maysa ti tawenda nga awan ti pilawda:
Ken ti datonda a macan, ken datdatonda a mainum a nayon dagiti vacvaca, nayon dagiti carcarnero, ken nayon dagiti corcordero, cas mayannurot iti bilangda a mayalubog iti alagaden:
Ken maysa a calding a lalaki a daton gapu iti basol; sabali laeng ti daton a mapuuran a cancanayon, ti datonna a macan, ken ti datonna a mainum.
Ket iti maicapito nga aldaw, pito a bumbumaro a vaca, dua a carnero a lallaki, sangapulo ket uppat a cordero a lallaki a tumawenen nga awan ti pilawda:
Ken ti datonda a macan, ken dagiti datdatonda a mainum, a nayon dagiti vacvaca, nayon dagiti carcarnero, ken nayon dagiti corcordero, cas mayannurot iti bilangda a mayalubog iti alagaden:
Ken maysa a calding a lalaki a daton gapu iti basol; sabali laeng ti cancanayon a daton a mapuuran, ti datonna a macan, ken datonna a mainum.
Ket iti maicawalo nga aldaw addanto maysa a gimong a nadaeg; dacayo dicayto agaramid iti trabajo a panggedan;
Ngem ipaayyonto ti maysa a mapuuran, maysa a daton a maaramid iti apuy, a nabanglo a sayamusom ken Jehova: maysa a lalaki a vaca, maysa a carnero a lalaki, pito a cordero a lallaki, a tumawendan nga awan ti pilawda:
Ti datonda a macan ken dagiti datonda a mainum a nayon ti vaca, nayon ti carnero a lalaki, ken nayon dagiti corcordero, mayannurotdanto iti bilangda, a mayalubog iti alagaden:
Ken maysa a calding a lalaki a daton gapu iti basol; sabali laeng ti cancanayon a daton a mapuuran, ken ti daton a macan, ken datonna a mainum.
Dagitoy ti ipaayyonto ken Jehova cadagiti natudingan a fifiestayo sabali laeng dagiti carcariyo, ken dagiti datdaton ti sibubulos a nakemyo, a mapuuran, ken maipaay a datdatonyo a macan, ken maipaay a datdatonyo a mainum, ken maipaay cadagiti datdatonyo iti cappia.
Ket ni Moises imbagana cadagiti annac ti Israel cas mayannurot iti amin nga imbilin ni Jehova ken Moises.
Ti linlinteg cadagiti carcari.
Ket ni Moises nakisao cadagiti pangpangolo dagiti capcaputotan dagiti annac ti Israel, a kinunana, Daytoy ti imbilin ni Jehova.
No ti maysa a tao mangipaay iti maysa a cari ken Jehova, wenno ipanecnecna iti sapata ti panangisinggalutna iti cararuana iti maysa, a singgalut, dinanto labsingen ti saona: aramidennanto cas mayanatup iti amin nga agaon iti ngiwatna.
Casta met ti maysa a babai no ipaayna ti maysa a cari ken Jehova, ket isinggalutna ti bagina iti maysa a singgalut, idinto nga adda iti balay ni amana iti kinaubingna,
Ket mangngeg ni amana ti carina, ken ti singgalut a nangisinggalutanna iti cararuana, ket ni amana nagulimec kencuana: no casta amin a carina matungpalto, tunggal singgalutna a nangisinggalutanna iti cararuana mapasingkedanto.
Ngem no ni amana tubngarenna iti aldaw a pannacangngegna: awan cadagiti carina, wenno singgalutna a nangisinggalutanna iti cararuana, ti mapasingkedanto: ket ni Jehova pacawanennanto, gapu ta pawilan ni amana.
Ngem no ti babai maasawaan iti caadda kencuana dagiti carina, wenno ti napasindayag a balicas dagiti bibigna, a nangisinggalutanna iti cararuana;
Ket ti asawana agdengdengngeg ket agulimec kencuana iti aldaw a pannacangngegna: no casta dagiti carcarina mapatuloydanto, ket dagiti singgalutna a nangisinggalutanna iti cararuana matungpalto.
Ngem no ti asawana a lalaki iparitna kencuana iti aldaw a pannacangngegna; no casta paubbawennanto ti cari nga inaramid ti babai ken ti napasindayag a balicas dagiti bibigna, a nangisinggalutanna iti cararuana: ket ni Jehova pacawanennanto.
Ngem ti cari ti maysa a balo a babai wenno ti nakisina, pudno a tunggal maysa a nangisinggalutanna iti cararuana mapatalgedanto kencuana.
Ngem no ti babai nagcari iti balay ni asawana, wenno insinggalutna ti cararuana, iti singgalut a sinapataan,
Ket ni asawana nangngegna, ket nagulimec kencuana, ket saanna a pinaritan; no casta amin dagiti carcarina mapatuloyto, ken tunggal singgalut a nacaisinggalutan ti cararuana mapatuloyto.
Ngem no ni asawana inucasna ida ken inucasanna iti aldaw a pannacangngegna; uray ania ngarud a nagtaud cadagiti bibigna a maipapan cadagiti carcarina, wenno maipapan ti nacaisinggalutan ti cararuana, dinto agpatuloy: ni asawana inucasna ida; ket ni Jehova pacawanennanto.
Tunggal cari ken tunggal insapata a singgalut tapno agladingit ti cararua, ni asawana a lalaki mabalinna a patalgedan, wenno ni asawana a lalaki mabalinna a ucasen.
Ngem no ni lalaki nga asawana cancanayon nga agulimec kencuana iti inaldawaldaw; no casta patalgedanna amin a carcari ti babai, wenno amin a singgalut nga adda kencuana: isu pinatalgedanna ida, gapu ta nagulimec kencuana iti aldaw a pannacangngegna cadagita.
Ngem no ucasenna ida, ken saawenna calpasan ti pannacangngegna cadagita; no casta isu ti mangawitto iti kinadakes ti babai.
Dagitoy isuda ti al-alagaden nga imbilin ni Jehova ken Moises, agpaay iti lalaki ken iti asawana, iti ama ken iti anac a babai, iti kinaubingna ti balay ni amana.
Ket ni Jehova nakisao ken Moises, a kinunana,
Pagibalsem dagiti annac ti Israel cadagiti Madianitas: ti calpasanna maitiponcanto cadagidi cacabagiam.
Ket ni Moises imbagana iti ili, a kinunana, Pagigamenyo ti dadduma a lallaki cadacayo a maipaay iti gubat, ta incayo a maibusor iti Madian.
Cadagiti amin caputotan ti Israel ibaonyonto iti gubat ti sangaribu iti tunggal caputotan.
Iti casta naipan cadagiti rinibribu a Israel ti sangaribu iti tunggal caputotan, sangapulo ket dua a ribu ti nagigam a maipaay iti gubat.
Ket ni Moises imbaonna ida a makigubat, ti sangaribu iti tunggal caputotan, isuda ken ni Finees nga anac a lalaki ni Eleazar a padi, ti mapan iti gubat, nga incuyogda dagiti vasvaso ti santuario, ken dagiti tangguyob cadagiti im-imada nga agservi a pamagariwawa.
Ket isuda nakigubatda a nakibusor iti Madian, cas imbilin ni Jehova ken Moises: ket pinatayda amin a lallaki.
Ket pinatayda dagiti ar-ari ti Madian a nairaman cadagiti pinatayda; ni Evi, ken ni Recem, ken ni Zur, ken ni Hur, ken ni Reba, ti lima nga ar-ari ti Madian: ni Balaam met nga anac a lalaki ni Beor pinatayda iti igam.
Ket dagiti annac ti Israel innalada a kinayawan dagiti babbai iti Madian ken dagiti babassitda; ket amin nga an-animalda ken amin a pangpangenda, ken amin a sansanicuada, innalada a samsam.
Ket amin dagiti il-ilida cadagiti disdisso a nagnaedanda, ken amin a nagpacpacarsuanda, pinuuranda, iti apuy.
Ket innalada amin a samsam ken amin a nacayawan, tao man ken animal.
Ket impanda dagiti cayawda, ken ti natucmaan, ken ti samsam iti yan da Moises ken Eleazar a padi, ken iti yan ti gimong dagiti annac ti Israel, iti yan ti pacarso iti tantanap ti Moab, nga adda iti abay ti Jordan sadi Jerico.
Ket ni Moises, ken ni Eleazar a padi, ken amin dagiti pangpangoloen ti gimong, napanda sinabat ida iti ruar ti pacarso.
Ket ni Moises nagunget cadagiti turturayen ti buyot, a capcapitan dagiti rinibribu, ken capcapitan dagiti ginasut, a naggapu iti panagservi iti gubat.
Ket ni Moises kinunana cadacuada, Biniagyo met la amin a babai?
Adtoy, dagitoy ti nacaaramidan ti salungasing dagiti annac ti Israel, a maicaniwas ken Jehova, gapu iti ballaag ni Balaam, iti panggep ni Peor, ket isu ti gapuna ti caadda idi ti angol iti gimong ni Jehova.
Ita ngarud, patayenyo amin a lallaki cadagiti ub-ubbing, ken patayenyo amin a babbai a nacaammo iti lalaki iti pannakicaiddana kencuana.
Ngem dagup amin a babbai nga ub-ubbing, a dina pay naramanan ti lalaki iti pinnakicaidda kencuana, biagenyo ida cadacayo.
Ket agtaengcayo iti ruar ti pacarso iti pito nga aldaw: siasinoman a nacapatay iti siasinoman a tao ken siasinoman a simmagid iti napapatay, dalusanyo dagiti bagbagiyo iti maicatlo, ken iti maicapito nga aldaw, dacayo ken dagiti kinayawanyo.
Ket ti maipapan iti tunggal pagan-anay, ken amin a naaramid iti lalat, ken amin a naaramid iti dutdut ti calding, ken amin a naaramid iti cayo, dalusanyo dagiti bagbagiyo.
Ket ni Eleazar a padi kinunana cadagiti lallaki ti gubat, a napan iti gubatan, Daytoy ti alagaden ti linteg nga ni Jehova imbilinna ken Moises:
Ngem ti balitoc, ken ti pirac, ti suer, ti landoc, ti estano, ken ti buli,
Amin a di marunaw iti apuy, pailabasyonto iti apuy, ket nadalusto; nupay casta madalusanto iti danum ti kinarugit, ket amin a marunaw iti apuy, isawsawyonto iti danum.
Ket dacayo labaanyonto dagiti pagan-anayyo iti maicapito nga aldaw, ket nadaluscayto, ket iti calpasanna sumreccayto iti pacarso.
Ket ni Jehova nagsao ken Moises, a kinunana,
Alaenyo ti dagup ti samsam a naalayo, tao man ken animal, sica ken ni Eleazar a padi, ken dagiti pangpangoloen ti balbalay dagiti amma ti gimong:
Ket binglayenyo ti samsam iti agcadua nga apag: cadagiti lallaki a nasursuroan iti gubat, a rimmuar iti bacal, ken iti dagup ti gimong:
Ket mangituyangcayo iti maysa a buis ken Jehova cadagiti lalaki ti gubat a rimmuar a nakibacal: maysa a cararua iti lima gasut, agpadpadada dagiti tattao ken dagiti vacvaca a lallaki, ken dagiti as-asno, ken dagiti pangpangen.
Alaem iti daytoy ti caguddua, ket itedmo ken Eleazar a padi a maipaay a daton a maitayag ken Jehova.
Ket iti caguddua a biang dagiti annac ti Israel, alaemto ti maysa iti tunggal limapulo cadagiti tattao, cadagiti vacvaca, cadagiti as-asno, ken cadagiti pangen, a cadagiti met laeng amin nga an-animal, ket itedmo ida cadagiti Levitas, a mangsalimetmet ti panagannong iti tabernaculo ni Jehova.
Ket ni Moises ken ni Eleazar a padi inaramidda ti cas imbilin ni Jehova ken Moises.
Ita ti natucmaan, malacsid ti maisuroc a samsam nga innala dagiti lallaki ti gubat, innem a gasut pito pulo, ket lima a ribu a carcarnero,
Ken pitopulo ket dua a ribu a vacvaca,
Ken innem a pulo ket maysa a ribu nga as-asno,
Ken tallopulo ket dua a ribu a tattao a dagup dagiti babbai a di nacaammo iti lalaki iti pannakicaddana kencuana.
Ket ti guddua nga isu ti binglay dagiti rimmuar iti gubat, ti bilangda isu ti tallo gasut tallopulo ket pito a ribu, ken limagasut a carcarnero:
Ket ti carcarnero a buis ken Jehova, innem a gasut ket pitopulo ket lima.
Ket dagiti vacvaca, tallopulo ket innem a ribu; cadagitoy, pitopulo ket dua ti buis ken Jehova.
Ket dagiti as-asno tallopulo a ribu ket limagasut; cadagitoy, innem a pulo ket maysa ti buis ken Jehova.
Ket dagiti tattao sangapulo ket innem a ribu; cadacuada, tallopulo ket dua a tattao ti buis ken Jehova.
Ket ni Moises intedna ken Eleazar a padi ti buis a daton a maitayag ken Jehova, cas imbilin ni Jehova ken Moises.
Ket iti caguddua a biang dagiti annac ti Israel, nga inlasin ni Moises cadagiti lallaki a nakigubat,
(Ita ti caguddua a bagi ti gimong, tallogasut tallopulo ket pito a ribu ken lima gasut a carcarnero,
Ken tallopulo ket innem a ribu a vacvaca,
Ken tallopulo a ribu ken lima gasut nga as-asno,
Ken sangapulo ket innem a ribu a tattao)
A iti caguddua met laeng a biang dagiti annac ti Israel, innala ni Moises ti maysa iti tunggal limapulo, tao man ken animal, ket intedna ida cadagiti Levitas a mangaywan ti panagannong iti tabernaculo ni Jehova; cas imbilin ni Jehova ken Moises.
Ket dagiti agtuturay a nagturay cadagiti rinibu a buyot, dagiti capcapitan ti rinibu, ken dagiti capcapitan dagiti ginasut immasidegda ken Moises.
Ket kinunada ken Moises, Dagiti ad-adipenmo innalada ti bilang dagiti lallaki a makigubat nga adda iti babaen ti panagbilinmi, ket awan agcurang a maysa a tao cadacami.
Ket inyegmi ti daton ken Jehova a tunggal maysa a tao nagun-odanna nga al-alicamen a balitoc, cawcawar, ken pulpulceras, singsingsing a pagmarca, ar-aritos, ken cucuentas, tapno aramiden a pannacaabbong ti cararuami iti sango ni Jehova.
Ket ni Moises ken ni Eleazar a padi inawatda cadacuada ti balitoc nga isu dagiti napanday nga al-alicamen.
Ket amin a balitoc ti daton a maitayag nga indatagda ken Jehova, iti cucua dagiti capcapitan ti rinibu, ken dagiti capcapitan dagiti ginasgasut, sangapulo ket innem a ribu, pito a gasut ket lima pulo a siclo.
(Ta dagiti lallaki ti gubat nagsamsamda, tumunggal maysa iti agpaay kencuana.)
Ket ni Moises ken ni Eleazar a padi inawatda ti balitoc cadagiti capcapitan dagiti rinibribu ken ginasgasut, ket inyegda iti tolda ti gimong a maysa a panglaglagipan a maipaay cadagiti annac ti Israel iti sango ni Jehova.
Ni Ruben ken ni Gad ken ti guddua ti caputotan ni Manases pagtaenganda ti Galaad.
Ita dagiti annac ni Ruben ken dagiti annac ni Gad addaanda idi iti nagpaiduma a caadu nga an-animal: ket idi nakitada ti daga a Jazer, ken ti daga a Galaad, nga adtoy, lugar idi a maysa a maipaay iti an-animal;
Dagiti annac ni Gad ken dagiti annac ni Ruben immayda ket nakisaoda cada Moises ken Eleazar a padi, ken cadagiti pangpangoloen ti gimong, a kinunada,
Ti Atarot ken ti Dibon ken ti Jazer ken ti Nimra, ken ti Hesbon ken ti Eleale, ken ti saban ken ti Nabo, ken ti Beon.
Ti daga a ni Jehova dinadaelna iti sango ti gimong ti Israel, isu ti maysa a daga a tumutop iti animal, ket dagiti ad-adipenmo adda an-animalda.
Ket isuda kinunada, No nasaracanmi coma ti parabur iti imatangmo, ipalubosmo coma a maited daytoy a daga cadagiti ad-adipenmo a maysa a tagicuaenda, ta dinacami ipan iti ballasiw ti Jordan.
Ket ni Moises kinunana cadagiti annac ni Gad ken cadagiti annac ni Ruben, Mapanto dagiti cacabsatyo iti gubat, ket dacayo agtutugawcayto ditoy?
Ket ania ti gapuna a pagtacrotenyo ti puso dagiti annac ti Israel a mapan iti daga nga inted cadacuada ni Jehova?
Castoy ti inaramid dagiti ammayo idi imbaonco ida nanipud Cades-barnea a mangkita iti daga.
Ta idi simmang-atda iti lobong ti Escol, ket nakitada ti daga, pinatacrotda ti puso dagiti annac ti Israel, tapno dida sumrec iti daga nga inted cadacuada ni Jehova.
Ket ti unget ni Jehova simged iti daydi nga aldaw ket insapatana, a kinunana,
Pudno nga awan cadagiti tattao a naggapu sadi Egipto manipud agtawen iti duapulo ken agpangato, ti macakitanto iti daga nga insapatac ken Abraham, Isaac ken Jacob; gapu ta saanda a simmurot a naananay caniac:
Malacsid ni Caleb nga anac a lalaki ni Jefone a Cenezeo, ken ni Josue nga anac a lalaki ni Nun, gapu ta sinurotda a naananay ni Jehova.
Ket ti pungtot ni Jehova simged a naibusor iti Israel, ket inaramidna ida nga agpagnapagna nga agalla-alla iti let-ang itu uppat a pulo a tawen, nga inggana iti di-naibus ti amin a caputotan a nagaramid iti dakes iti sango ni Jehova.
Ket, adtoy, dacayo timmacdercayo a sono dagiti ammayo, a maysa a nayon dagiti managbasol a tattao, tapno degdeganyo ti nacaro nga unget ni Jehova iti Israel.
Tanno simmiasicay kencuana, isu baybay-an nanto manen ida iti let-ang; ket dacayo dadaelenyonto amin daytoy nga ili.
Ket isuda immasidegda kencuana, ket kinunada, Mamangoncamto ditoy iti pagap-aponan dagiti an-animalmi, ken cadagiti il-ili a maipaay cadagiti babassitmi:
Ngem no dacami sisasaganacamto laeng a siigam a mapan iti sangoanan ti Israel, inggana iti maiyegmi ida iti lugarda: ket dagiti babassitmi agtaengdanto cadagiti il-ili a nabacudan, maipuon cadagiti agnaed iti daga.
Dicamto agsubli cadagiti balbalaymi inggana iti di-agtagicua dagiti annac ti Israel, tumunggal maysa a tao, iti tawidna.
Ta dicamto makipagtawid cadacuada iti sabali a bangir ti Jordan ken sangoananna: gapu ta naibatang cadacami a tawidmi daytoy bangir a dayaen ti Jordan.
Ket ni Moises kinunana cadacuada, No aramidenyonto daytoy, no agigamcayto tapno incayo iti sangoanan ni Jehova a makigubat,
Ket tunggal tao a nagigam cadacayo lasatennanto ti Jordan iti sango ni Jehova, agingga iti dina mapacsiat dagiti cabcabusorna iti sangoananna,
Ket ti daga maiturayanto iti sangoanan ni Jehova: iti calpasanna, agsublicayto ket awanto ti basolyo ken Jehova ken iti Israel; ket daytoy a daga cucuayonto a pagtagicuaan iti sango ni Jehova.
Ngem no dicayto aramiden ti casta, adtoy, macabasolcayo ken Jehova: ket dinto bumurong a ti basolyo sarakennacayto.
Mamangoncayo cadagiti il-ili a maipaay cadagiti babassityo, ken pagapaponan dagiti carcarneroyo; ket aramidenyonto dagidiay a nagaon iti ngiwatyo.
Ket dagiti annac ni Gad, ken dagiti annac ni Ruben nakisaoda ken Moises, a kinunada, Dagiti ad-adipenmo aramidendanto ti cas ibilin ti apoc.
Dagiti annacmi a babassit, assawami, dagiti pangpangenmi ken ar-arbanmi agyandanto cadagiti il-ili ti Galaad:
Ngem dagiti ad-adipenmo, tunggal lalaki a nagigam a makigubat, agballasiwdanto iti sangoanan ni Jehova, tapno makibacalda cas sao ni apoc.
Casta ti panangited ni Moises iti bilin a maipapan cadacuada ken Eleazar a padi, ken ni Josue nga anac a lalaki ni Nun, ken cadagiti pangpangolo dagiti balbalay dagiti amma dagiti capcaputotan dagiti annac ti Israel.
Ket ni Moises sinaona cadacuada, No dagiti annac ni Gad ken dagiti annac ni Ruben makipagbaliwdanto cadacayo iti Jordan, tunggal lalaki a nagigam tapno makibacal iti sangoanan ni Jehova, ket ti daga maparmecto iti sangoyo; no casta itedyonto cadacuada a tagicuaenda ti daga ti Galaad:
Ngem no isuda saandanto a makipagbaliw cadacayo a nagigam, makipagtagicuadanto cadacayo iti daga a Canaan.
Ket dagiti annac ni Gad ken dagiti annac ni Ruben simmungbatda, a kinunada, Cas ni Jehova sinaona cadagiti ad-adipenmo, casta ti aramidenminto.
Dacami bumallasiwcamto a siiigam iti sangoanan ni Jehova iti daga a Canaan, ket ti cucua a tawidmi mabatinto cadacami iti ballasiw ti Jordan.
Ket ni Moises intedna cadacuada, nga isuda dagiti annac ni Gad ken annac ni Ruben, ken iti caguddua ti caputotan ni Manases, nga anac ni Jose, ti pagarian ni Sehon, nga ari dagiti Amorreo, ken ti pagarian ni Og nga ari ti Basan, ti daga maisacup cadagiti il-ilina agraman bedbeddengda, a dagiti met laeng il-ilina ti daga a nailawlaw.
Ket dagiti annac ni Gad binangonda ti Dibon, ken Atarot, ken Aroer;
Ken ti Atrot-sofan, ken Jazer, ken ti Jogbaa;
Ken Bet-nimra, ken Betaran: dagiti il-ili a nasarikedkedan, ken pagaponan dagiti carcarnero.
Ket dagiti annac ni Ruben binangonda ti Hesebon, ken Eleale, ken Kiriataim;
Ken Nebo, ken Baal-meon, (dagiti nagnaganda nasuctanda), ken Sibma, ket binaliwanda ti nagnagan dagiti il-ili a binangonda.
Ket dagiti annac ni Maquir nga anac a lalaki ni Manases, napanda idiay Galaad, ket innalada, ket sinallinanda dagiti Amorreo a nagyan idiay.
Ket ni Moises intedna ti Galaad ken Maquir nga anac a lalaki ni Manases, ket isu nagnaed idiay.
Ket ni Jair nga anac a lalaki ni Manases napan ket innalana dagiti il-ili sadiay, ket ninaganda ida iti Havoth-jair.
Ket ni Noba napan ket innalana ti Kenat, ken dagiti purpurocna, ket ninaganna iti Noba cas ti naganna met laeng.
Dagitoy dagiti nagnagnaan dagiti annac ti Israel idi pimmanada iti daga nga Egipto iti binuyonbuyotda, babaen ti ima da Moises ken Aaron.
Ket ni Moises insuratna dagiti panagluluasda a mayannurot iti panagpagnapagnada gapu iti panagbilin idi ni Jehova: ket dagitoy dagiti barbariw-asda, a mayannurot cadagiti panagluluasda.
Ket isuda, nagluasda nanipud Rameses iti umuna a bulan, iti maicasangapulo ket lima nga aldaw ti umuna a bulan; iti bigat, calpasan ti pascua, dagiti annac ti Israel, pimmanawda agraman natayag nga ima, iti imatang ti isu-amin a taga Egipto,
Bayat a dagiti taga Egipto agiponponda idi cadagiti inauna nga annacda a dinadael ni Jehova iti nagtengngaanda; a ni Jehova inaramidna met ti panangocom cadagiti didiosda.
Ket dagiti annac ti Israel nagnada nanipud Rameses ket nagtoldada idiay Succot.
Ket nagluasda nanipud Succot, ket nagtoldada idiay Etam, nga adda iti pungto ti let-ang.
Ket nagluasda nanipud Etam ket nagsublida iti Pi-hahirot nga adda iti sango ti Baalsefon idi: ket nagtoldada iti sangoanan ti Migdol.
Ket nagluasda nanipud iti sango ti Pi-hahirot, ket linasatda ti tengnga ti baybay a simrecda iti let-ang; ket tallo nga al-aldaw ti pannagnada iti let-ang ti Etam, ket nagtoldada idiay Mara.
Ket nagluasda nanipud Mara, ket dimtengda iti Elim: ket idiay Elim adda sangapulo ket dua nga ub-ubbog ti danum ken pitopulo a palma, ket nagtoldada sadiay.
Ket nagluasda sadiay Elim, ket nagtoldada iti abay ti Baybay a Nalabaga.
Ket nagluasda nanipud Baybay a Nalabaga, ket nagtoldada iti let-ang ti Sin.
Ket nagluasda nanipud let-ang ti Sin ket nagtoldada idiay Dofia.
Ket nagluasda nanipud Dofia ket nagtoldada idiay Alus.
Ket nagluasda nanipud Alus, ket nagtoldada sadiay Refidim, idiay awan idi iti danum nga inumen dagiti tattao.
Ket nagluasda nanipud Refidim, ket nagtoldada iti let-ang ti Sinai.
Ket nagluasda nanipud let-ang ti Sinai, ket nagtoldada idiay Kibrot-hataava.
Ket nagluasda nanipud Kibrot-hataava, ket nagtoldada idiay Haserot.
Ket nagluasda nanipud Haserot, ket nagtoldada idiay Ritma.
Ket nagluasda nanipud Ritma, ket nagtoldada idiay Rimmon-peres.
Ket nagluasda nanipud Rimmon-peres, ket nagtoldada idiay Libna.
Ket nagluasda nanipud Libna, ket nagtoldada idiay Rissa.
Ket nagluasda nanipud Rissa ket nagtoldada idiay Ceelata.
Ket nagluasda nanipud Ceelata ket nagtoldada idiay bantay Sefer.
Ket nagluasda nanipud bantay a Sefer ket nagtoldada idiay Harada.
Ket nagluasda nanipud Harada ket nagtoldada idiay Maselot.
Ket nagluasda nanipud Maselot ket nagtoldada idiay Tahat.
Ket nagluasda nanipud Tahat ket nagtoldada idiay Tara.
Ket nagluasda nanipud Tara, ket nagtoldada idiay Mitca.
Ket nagluasda nanipud Mitca ket nagtoldada idiay Hasmona.
Ket nagluasda nanipud Hasmona ket nagtoldada idiay Moserot.
Ket nagluasda nanipud Moserot ket nagtoldada idiay Bene-jaacan.
Ket nagluasda nanipud Bene-jaacan, ket nagtoldada idiay bantay a Giddad.
Ket nagluasda nanipud bantay a Giddad, ket nagtoldada idiay Jotbata.
Ket nagluasda nanipud Jotbata, ket nagtoldada idiay Abrona.
Ket nagluasda nanipud Abrona, ket nagtoldada idiay Esion-geber.
Ket nagluasda nanipud Esion-geber; ket napanda idiay let-ang ti Zin, (isu met laeng ti Cades.)
Ket nagluasda nanipud Cades, ket nagtoldada idiay bantay ti Hor, iti igid ti daga nga Edom.
Ket ni Aaron a padi simmang-at iti bantay Hor iti panagbilin ni Jehova, ket natay idiay, iti maicapat a pulo a tawen a calpasan ti ipapanaw dagiti annac ti Israel iti daga nga Egipto iti maicalima a bulan, iti umuna nga aldaw ti bulan.
Ket ni Aaron agtawen idi iti sangagasut, dua pulo ket tallo idi natay idiay bantay Hor.
Ket ti Cananeo, nga ari ti Arad, a nagnaed iti Abagatan iti daga ti Canaan, naammoanna ti idadateng dagiti annac ti Israel.
Ket nagluasda nanipud bantay Hor, ket nagtoldada idiay Salmona.
Ket nagluasda nanipud Salmona, ket nagtoldada idiay Punon.
Ket nagluasda nanipud Punon, ket nagtoldada idiay Obot:
Ket nagluasda nanipud Obot, ket nagtoldada idiay Ige-abarim, iti igid ti Moab.
Ket nagluasda nanipud Ige-abarim, ket nagtoldada idiay Dibon-gad.
Ket nagluasda nanipud Dibon-gad, ket nagtoldada idiay Almondiblataim.
Ket nagluasda nanipud Almondiblataim, ket nagtoldada idiay banbantay ti Abarim, iti sango ti Nebo.
Ket nagluasda nanipud ti banbantay ti Abarim, ket nagtoldada iti tantanap ti Moab nga abay ti Jordan idiay Jerico.
Ket nagtoldada iti asideg ti Jordan, nanipud Beth-jesimot agingga iti Abel-sitim iti tantanap ti Moab.
Ket ni Jehova nakisao ken Moises idiay tantanap ti Moab iti abay ti Jordan, a kinunana,
Ibagam cadagiti annac ti Israel ket saoem cadacuada, No aglasatcayo iti Jordan a mapan iti daga a Canaan.
Pasiaenyonto ngarud amin nga agnaed iti daga manipud sangoananyo, ket dadaelenyonto amin a binalinbalin a batbatoda, ket dadaelenyonto amin dagiti sinocog a ladladawanda, ket rebbaenyonto amin a nangato a disdissoda:
Ket alaenyonto a tagicuaen ti daga, ket agnaedcayo sadiay; ta cadacayo ti nangtedac iti daga tapno tagicuaenyo.
Ket tawidenyonto ti daga iti ginasanggasat a mayannurot cadagiti famfamiliayo; cadagiti adadu ti pangtedanyonto iti ad-adu a tawid, ket cadagiti basbassit itedmonto ti basbassit a tawid: ti gasat a maipatang iti uray asino a tao, dayta ti cucuananto; iti mayannurot cadagiti capcaputotan dagiti ammayo tawidenyonto.
Ngem no dicayto pasiaen dagiti agnaed iti daga manipud iti sangoyo, no casta dagidiay a batienyonto cadacuada isudanto ti cas macasulsulec cadagiti matmatayo, ken cas sisiit cadagiti bacbacrangyo, ket isudanto ti mangsingsinga cadacayo iti daga a pagnaedanyo.
Ket agbanagto a cas pinanunotco nga aramiden cadacuada, casta ti aramidecto cadacayo.
Dagiti bedbeddeng ti Canaan. Dagiti tattao a mangbingbingay ti daga.
Ket ni Jehova nakisao ken Moises, a kinunana,
Ibilinmo cadagiti annac ti Israel, ket cunam cadacuada, No sumreccayto iti daga a Canaan (daytoy ti daga a maibilangto cadacayo a maysa a tawid, nga isu ti daga ti Canaan, cas mayannurot cadagiti bedbeddengna.)
Iti casta ti pagingaanyo iti abagatan a bangir manipudto iti tay-ac ti Zin, nga aglayon iti abay ti Edom, ket ti beddengyo iti abagatan manipudto iti pungto ti Baybay ti Asin iti daya;
Ket ti beddengyo lawlawennanto ti abagatan ti sang-atan ti Acrabbim, ket aglayon agingga iti Zin; ket ti pagruaranna idiay itinto abagatan ti Cades-barnea; ket agturongto agingga iti Hasar-adar, ket aglayonto agingga iti Asmon:
Ket ti beddeng agsicconto manipud Asmon agingga iti ayus ti Egipto, ket ti pagruarannanto iti taaw.
Ket ti taaw a dackel isunto cadacayo ti pagbeddengan iti laud ken ti igidna: daytoy isunto ti beddengyo iti laud.
Ket daytoy isunto ti inggayo iti amianan: manipud ti taaw a dackel idulonyonto ti bantay Hor cadacayo;
Manipud iti bantay Hor idulonyonto inggana iti pagsercan ti Hamat; ket dagiti pagruaran idiayto Sedad;
Ket ti pungto agtarusto iti Zifron, ket dagiti pagruaranna idiayto Hasarenan: daytoy ti akinamianan a beddengyo.
Ket dulonenyonto a beddengyo iti daya manipud Hasar-enan inggana iti Sefam;
Ket ti beddeng agsalugto manipud Sefam inggana ti Ribla, a dayaen ti Ain; ket ti pagbeddengan agsalugto ket aglayon agingga iti abay ti baybay a Cinneret nga akindaya;
Ket ti pagbeddengan agsalugto iti Jordan, ket dagiti pagruaranna idiayto Baybay ti Asin; daytoy isunto ti dagayo a mayannurot cadagiti nagbeddenganna a naglawlaw.
Ket ni Moises imbilinna cadagiti annac ti Israel, a kinunana, Daytoy ti daga a tawidenyonto iti panaggiginnasanggasat isu nga ni Jehova imbilinna nga ited cadagiti siam a capcaputotan ken iti guddua ti maysa a caputotan:
Ta ti caputotan dagiti annac ni Ruben a mayannurot cadagiti balbalay dagiti ammada, ken ti caputotan dagiti annac ni Gad cas mayannurot iti balbalay dagiti ammada immawatdan, ket ti guddua ti caputotan ni Manases inawatdan ti tawidda:
Dagiti dua a capcaputotan ken ti guddua a caputotan inawatdan ti tawidda iti ballasiw ti Jordan sadi Jerico nga agpadaya, iti agpaleleggacan ti init.
Ket ni Jehova nakisao ken Moises, a kinunana,
Dagitoy ti nagnagan dagiti lallaki a mangbingbingayto iti daga nga agpaay cadacayo a tawid: ni Eleazar a padi, ken ni Josue nga anac ni Nun.
Ket mangalacayto iti maysa nga agpangolo iti intunggal caputotan a mangbingay iti daga a tawiden.
Ket dagitoy dagiti nagnagan dagiti lallaki: iti caputotan ni Juda, ni Caleb nga anac ni Jefone.
Ket iti caputotan dagiti annac ni Simeon, ni Samuel nga anac ni Ammiud.
Iti caputotan ni Benjamin, ni Elidad nga anac ni Cislon.
Ket iti caputotan dagiti annac ni Dan, maysa a pangolo, ni Buqui nga anac ni Jogli.
Cadagiti annac ni Jose: iti caputotan dagiti annac ni Manases, maysa a pangolo, ni Haniel nga anac ni Efod.
Ket iti caputotan dagiti annac ni Efraim, maysa a pangolo, ni Kemuel nga anac ni Siftan.
Ket iti caputotan dagiti annac ni Zabulon, maysa a pangolo, ni Elisafan, nga anac ni Parnah.
Ket iti caputotan dagiti annac ni Issacar maysa a pangolo, ni Paltiel nga anac ni Azan.
Ket iti caputotan dagiti annac ni Aser, maysa a pangolo, ni Ahiud nga anac ni Selome.
Ket iti caputotan dagiti annac ni Neftali maysa a pangolo, ni Pedael nga anac ni Ammiud.
Dagitoy isuda ti binilin ni Jehova iti tawid cadagiti annac ti Israel sadiay daga a Canaan.
Dagiti il-ili a pagnaedan dagiti Levitas. Dagiti il-ili a pagcamangan.
Ket ni Jehova naisao ken Moises iti tantanap ti Moab iti abay ti Jordan sadi Jerico, a kinunana,
Ibilinmo cadagiti annac ti Israel, tapno itedda cadagiti Levitas nga agtaud iti tawid a pagtagicuanda dagiti il-ili a pagnaedanda; casta met ti palpalasot dagiti il-ili iti lawlawda, itedyonto cadagiti Levitas.
Ket maaddaandanto cadagiti il-ili a pagnaedanda; ket dagiti palpalasotda agservidanto cadagiti an-animalda, ken cadagiti cucuada, ken amin nga an-animalda.
Ket dagiti palpalasot dagiti il-ili nga itedyonto cadagiti Levitas, manipudto iti bacud ti ili, sangaribu a casico nga aglawlaw.
Ket rucodenyonto ti ruar ti ciudad a beddengna iti daya, ti dua a ribu a cacico, ket ti bangirna iti abagatan, dua a ribu a casico, ket iti bangirna iti laud, dua a ribu a casico, ket ti bangirna iti amianan dua a ribu a casico nga agtengnganto ti ili. Daytoy isunto cadacuada ti palasot dagiti il-ili.
Ket dagiti il-ili nga itedyonto cadagiti Levitas isudanto dagiti innem nga il-ili a pagcamangan, nga itedyonto iti macapapatay tapno agcamang idiay: ket mainayon cadagidiay, itedyonto pay ti uppat a pulo ket dua nga il-ili.
Amin dagiti il-ili nga itedyonto cadagiti Levitas uppat a pulo danto ket walo nga il-ili: itedyonto ida agraman palpalasotda.
Ket ti maipapan cadagiti il-ili nga itedyonto a nayon ti tagicuaen dagiti annac ti Israel, cadagiti adu, mangalacayto iti adu; ket cadagiti babassit, mangalacayto iti bassit; tunggal maysa cas mayannatup iti apagna a tawiden, mangitedto iti nayon dagiti il-ilina cadagiti Levitas.
Ket ni Jehova nakisao ken Moises, a kinunana,
Ibagam cadagiti annac ti Israel, ket cunam cadacuada, Intono aglasatcayo iti Jordan a mapan iti daga a Canaan,
Tudinganyonto ngarud dagiti il-ili tapno agservida cadacayo nga il-ili a pagcamangan; tapno ti macapapatay a nacapatay a dina ginagara ti siasinoman a tao mabalinna ti agcamang sadiay.
Ket dagiti il-ili agservidanto cadacayo a pagcamangan nga umadayo ken mangibales, tapno ni macapapatay saan a matay, agingga iti di agparang a maocom iti sango ti gimong.
Ket dagiti il-ili nga itedyonto innemdanto nga il-ili nga agservi cadacayo a pagcamangan.
Itedyonto dagiti tallo nga il-ili iti bal-lasiw ti Jordan, ken tallo nga il-ili iti daga a Canaan itedyonto; dagitanto dagiti il-ili a pagcamangan.
Cadagiti annac ti Israel, ken iti gangannaet, ken iti agbanbaniaga cadacuada, dagitoyto innem nga il-ili ti pagcamangan; tapno tunggal maysa a macapapatay a dina ginagara iti siasinoman a tao mabalinna ti agtaray sadiay.
Ngem no kinabilna iti maysa nga alicamen a landoc, nga isu ti nacatayanna, isu nacapapatay: ti nacapapatay di-bumurong a mapapatayto.
Ken no dinanarna iti bato nga iniggamanna a mabalin a pacatayan ti maysa a tao, ket natay, daydiay nacapapatay: ti nacapapatay di bumurong a mapapatayto.
Wenno no kinabilna iti maysa a cayo nga alicamen nga ig-iggamanna, a mabalin a pacatayan ti maysa a tao, ket natay, isu nacapapatay: ti nacapapatay di bumurong a mapapatayto.
Ti mangibales ti dara isunto met laeng ti mangpatay ken nacapapatay: no masabatna, papatayennanto.
Ket no dinuyocna a sigugura, wenno sinanebna a pinalapal nga isu ti nacatayanna;
Wenno gapu iti gura kinabilna iti imana, nga isu ti nacatayanna: ni kimmabil kencuana, mapapatayto a di-bumurong; isu maysa a nacapapatay: ni bumales iti dara papatayennanto ti nacapapatay no masaracanna.
Ngem no dinuyocna iti apagdaricmat nga awan pannakibusorna, wenno pinalapalna iti uray ania a dina ket sinansaneb;
Wenno uray ania a bato, a pacatayan ti maysa a tao, idinto a dina nakita, ket napuntaanna, isu a nacatayanna, ket dina met ngarud cabusor, wenno dina pinanggep ti pacaranggasanna:
No casta ti gimong ocomennanto ti kimmabil ken ti mangibales iti dara cas mayannurot cadagitoy a panangeddeng;
Ket ti gimong icanawananto ti nacapapatay iti ima ni mangibales iti dara, ket ti gimong isublinanto ni nacapapatay iti ilina a pagcamangan, isu a nagtarayanna: ket agnaedto sadiay inggana ti ipapatay ti cangatoan a padi a napulotan iti nasantoan a lana.
Ngem no ti nacapapatay malabsannanto iti uray ania nga aldaw ti nagbeddengan ti ilina a pagcamangan, isu a napananna;
Ket ti mangibales iti dara matumpunganna iti ruar ti beddeng ti ilina a pagcamangan, ket ti mangibales iti dara patayenna ni namapatay; isu saanto a macabasol iti dara:
Gapu ta rebbengna coma ti nagnaed iti ilina a pagcamangan agpapan iti ipapatay ti cangatoan a padi; ngem calpasan ti ipapatay ti cangatoan a padi, ti nacapapatay agsublinto iti daga a pagtagicuaanna.
Ket dagitoy isudanto ti maysa a pagbilinan ken alagaden cadacayo agpapan caputotanyo iti amin a pagnaedanyo.
Siasinoman a mangpatay iti maysa a tao, ti nacapapatay mapapatayto iti pamanecnec dagiti macasacsi: ngem ti maymaysa a sacsi dinto macapanecnec iti maibusor iti uray siasinoman a tao tapno matay.
Maysa pay, dicayto mangala iti subbot ti biag ti maysa a nacapapatay, a nacabasol iti patay; no di ket mapapatayto a di-bumurong.
Ket dicayto met mangala iti subbot ti nagtaray iti ilina a pagcamangan tapno agsubli nga agnaed iti dagana, inggana iti ipapatay ti padi.
Iti casta dicayto mamulitan ti daga a pagyananyo: ta ti dara daytoy mulitanna ti daga; ket awan mabalin nga aramiden a pangsubbot a maipaay iti daga, iti dara a naibucbuc idiay no di met laeng ti dara ni nangibucbuc.
Ket dicanto rugitan ti daga a pagnaedanyo, nga iti tengngana pagtaengac: ta siac a Jehova agnaedac iti tengnga dagiti annac ti Israel.
Ti linteg maipapan iti panagasawa dagiti babbai nga agtawid.
Ket dagiti pangpangolo dagiti balbalay dagiti amma ti familia nga annac ni Galaad, nga anac a lalaki ni Maquir, nga anac a lalaki ni Manases, cadagiti famfamilia dagiti annac ni Jose, immasidegda ken nagsaoda iti sango ni Moises ken iti sango dagiti agturturay a pangpangoloen dagiti balbalay dagiti amma dagiti annac ti Israel:
Ket kinunada, Ni Jehova imbilinna iti apoc nga itedna ti tawid iti ginnasanggasat, cadagiti annac ti Israel: ket ti apoc nabilin ken Jehova iti panangitedna ti tawid ni Zelofehad a cabsatmi a lalaki cadagiti annacna a babai.
Ket no maasawaanda iti siasinoman cadagiti annac ti sabali a capcaputotan dagiti annac ti Israel, ti tawidda maiccatto ngarud iti tawid dagiti ammami ket mainayonto iti tawid ti capcaputotan a pacaicamanganda: casta ti pannacaipusaydanto iti naipagasat a tawidmi.
Ket no ti jubileo dagiti annac ti Israel madanunanto, ti tawidda ngarud mainayonto iti tawid ti caputotan a pacaicamangandanto: casta ti pannacaipusayto ti tawidda iti tawid ti caputotan dagiti ammami.
Ket ni Moises imbilinna cadagiti annac ti Israel cas mayannurot iti sao ni Jehova, a kinunana, Ti caputotan dagiti annac ni Jose nalinteg ti saoda.
Daytoy ti ibilin ni Jehova maipapan cadagiti annac a babbai ni Zelofehad, a cunana, Makiasawada coma cadagiti isisipenda a casasayaatan; iti laeng familia ti caputotan ni amada ti pakiasawaandanto.
Ti casta dinto agalis-alis iti caputotan ken caputotan ti tawid dagiti annac ti Israel: ta dagiti anac ti Israel tunggal maysa petpetannanto ti tawid ti caputotan dagiti ammana.
Ket tunggal anac a babai nga agtagicua iti maysa a tawid iti uray asinoman a caputotan dagiti annac ti Israel, asawaento ti maysa iti familia ti caputotan ni amana, tapno dagiti annac ti Israel, tunggal maysa a lalaki tagicuaenna ti tawid dagiti ammana.
Casta ti dinto panagalis-alis iti pinutonputot ti tawid; ta dagiti capcaputotan dagiti annac ti Israel, cupicupanto ti tunggal maysa ti bucodna a tawid.
Cas met la ti panangibilin ni Jehova ken Moises, casta ti inaramid dagiti annac a babbai ni Zelofehad:
Ta da Maala, Tirsa, ken Hogla, ken Milcha, ken Noa, nga annac a babbai ni Zelofehad, nakiasawada cadagiti annac dagiti cacabsat ni amada.
Isuda naasawaanda cadagiti famfamilia dagiti annac ni Manases, nga anac ni Jose, ket ti tawidda nagbati iti caputotan ti familia ti amada.
Dagitoy isuda dagiti bilbilin ken linlinteg nga intuyang ni Jehova iti ima ni Moises cadagiti annac ti Israel, iti tantanap ti Moab nga asideg ti Jordan sadi Jerico.
