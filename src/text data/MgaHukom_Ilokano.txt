Ket naaramid idi calpasan ti ipapatay ni Josue, a dagiti annac ti Israel immumanda ken Jehova, a kinunada, Asino cadacami ti umunanto a sumang-at a makigubat a maibusor cadagiti Cananeos?
Ket ni Jehova simmungbat, Ni Juda sumang-atto: adtoy, nga inyawatco ti daga iti imana.
Ket ti Juda kinunana ken Simeon a cabsatna, Makipagsang-atca caniac iti gasatco ket makigubatta a maibusor cadagiti Cananeo; ket siac cumuyogacto met a mapan iti gasatmo. 
ket ti Simeon napan kimmuyog kencuana.
Ket ti Juda simmang-at; ket ni Jehova inyawatna iti imada ti Cananeo ken ti Perezeo: ket nangcabilda cadacuada idiay Bezec cadagiti sangapulo a ribu a lallaki.
Ket nasaracanda ni Adoni-bezec idiay Bezec; ket nakibacalda a maibusor kencuana, ket kinabilda ti Cananeo, ken ti Perezeo.
Ngem ni Adoni-bezec nagtalaw; ket isu kinamatda, ket isu tiniliwda, ket pinutedda kencuana dagiti tangan dagiti im-imana ken sacsacana.
Ket ni Adoni-bezec kinunana, Pitopulo nga ar-ari, a napuculan dagiti tangtangan dagiti im-imada ken sacsacada nagurnongda ti taraonda iti siroc ti lamesaanco: cas iti inaramidco, casta met ti insupapac ti Dios caniac
Ket isu impanda idiay Jerusalem, isu a nacatayanna.
Ket dagiti annac ni Juda ginubatda ti Jerusalem, ket isu innalada, ket isu kinabilda iti tadem ti campilan, ket pinuuranda ti ili.
Ket calpasanna dagiti annac ni Juda simmalogda a makigubat iti Cananeo nga agnaed iti caturodan, ken iti abagatan, ken cadagiti tantanap.
Ket ti Juda napan a maibusor iti Cananeo nga agnaed iti Hebron (ti nagan ti Hebron idi unana a tiempo isu idi Kiryat-arba); ket kinabilda ni Sesai, ni Ahiman, ken ni Talmai.
Ket manipud sadiay napan a maibusor cadagiti agnaed sadi Debir. 
(Ti nagan ti Debir idi unana a tiempo isu ti Kiryat-sefer.)
Ket ni Caleb kinunana, Ti mangcabil iti Kiryat-sefer, ket isu ti alaenna, itedconto kencuana ni anacco nga Acsa nga asawana.
Ket ni Otoniel nga anac a lalaki ni Cenez, a cabsat a lalaki nga adi ni Caleb innalana: ket isu intedna kencuana ni Acsa nga anacna nga asawana.
Ket naaramid, idi a ti babai napan kencuana, isu ti tinignayna idi a dumawat ken amana iti maysa a daga: ket isu dimsaag idi asno; ket ni Caleb kinunana idi anacna, Ania ti cayatmo?
Ket isu kinunana kencuana, Itdem caniac ti maysa a bendicion; agsipud ta sica insaadnac iti daga ti Abagatan, iccannac met cadagiti ub-ubbog ti danum
Ket ni Caleb iniccanna cadagiti ub-ubbog a nangato ken cadagiti ub-ubbog a nababa.
Ket dagiti annac ti Cineo, a cayong ni Moises, simmang-atda a naggapu iti ili dagiti palpalma a naicuyogda cadagiti annac ni Juda a nagpalet-angda ti Juda, nga adda iti abagatan ti Arad; ket napanda ket nakipagnaedda cadagiti tattao.
Ket ti Juda napan agraman ken cabsatna a Simeon, ket isuda kinabilda ti Cananeo nga agnaed idiay Sefaat, ket rinebbada nga intalipupus, ket ti nagan ti ili nagaladan iti Horma.
Castamet ti Juda met innalana ti Gaza agraman iti sacupna, ken iti Ascalon agraman iti sacupna, ken ti Ecron agraman ti sacupna.
Ket ni Jehova adda idi iti Juda; ket pinagtalaona dagiti agnaed iti caturodan; ta dina nabalin a pinagtalao dagiti naed cadagiti tantanap, nga addaan idi cadagiti luglugan a linandocan.
Ket intedna ti Hebron ken ni Caleb, cas ni Moises insaona idi: isu a namagtalaoanna idi sadiay cadagiti tallo nga annac ni Enac.
Ket dagiti annac ni Benjamin saanda a pinagtalao dagiti Jebuseo a nagnaed idi idiay Jerusalem; no di ket ti Jebuseo nakinaed cadagiti annac ni Benjamin idiay Jerusalem agingga iti daytoy nga aldaw.
Ket ti balay ni Jose, isuda met simmang-atda a maibusor iti Bet-el; ket ni Jehova adda idi cadacuada.
Ket ti balay ni Jose nagbaon a pinasiimna ti Bet-el. 
(Ti nagan ti ili idi unana a tiempo Luz.)
Ket dagiti nagsiim namatmatanda ti maysa a lalaki a naggapu iti ili, ket kinunada kencuana, Dawatenmi kenca, Ipamatmatmo cadacami, pagsercan iti ili, ket aramidenminto kenca ti caasi.
Ket isu insurona cadacuada ti pagsercan iti ili; ket kinabilda ti ili iti tadem ti campilan; ket linabasanda daydi a tao agraman amin a familiana.
Ket daydi a tao napan iti daga dagiti Jetteo, ket namangon iti maysa nga ili, ket ninaganna iti Luz, ket daytoy isu ti naganna agingga iti daytoy nga aldaw.
Ket ti Manases saanna a napagtalao dagiti nagnaed ti Bet-sean, ken dagiti il-ilina: uray dagiti taga Taanac ken cadagiti il-ilina, uray dagiti agnaed sadi Dor ken cadagiti il-ilina, uray dagiti agnaed sadi Ibleam ken cadagiti il-ilina, uray dagiti agnaed sadi Magiddo ken cadagiti il-ilina; no di ket ti Cananeo kinayatna ti nagtaeng iti daytoy a daga.
Ket naaramid, a idinto a ti Israel pimmigsa, pinagtrabajoda dagiti Cananeo iti nadagsen, ngem dida pinagtalao ida nga intalipupus.
Ket ti Efraim saanna a pinasia ti Cananeo nga agnaed idiay Gezer; no di ket ti Cananeo nagtaeng idiay Gezer iti nagtengngaanda.
Ti Zabulon saanna a pinagtalao dagiti agnaed idiay Citron, ken dagiti agnaed idiay Naalol; no di ket ti Cananeo nagnaed iti tengngada, ket napagtrabajoda iti nadagsen.
Ti Aser saanna a pinagtalao dagiti nagnaed idiay Aco, uray dagiti nagnaed idiay Sidon, uray idiay Ahlab, uray idiay Aczib, uray idiay Helba, uray idiay Afec, uray idiay Rehob;
No di ket nagnaed dagiti Aseritas iti tengnga dagiti Cananeos, a nagnaed iti daga; ta dida pinagtalao ida.
Ti Neftali saanna a pinasia dagiti nagnaed idiay Bet-semes, ken dagiti nagnaed idiay Bet-anat; no di ket nagnaed iti tengnga dagiti Cananeos, a nagnaed iti daga: ngem dagiti naed ti Bet-semes, ken dagiti naed ti Bet-anat napagtrabajoda iti nadagsen.
Ngem dagiti Amorreo dinarupda dagiti annac ni Dan agingga iti caturodan; nga dida pinalubusan ida a sumalog idi iti lobong:
Ngem dagiti Amorreo kinayatda ti agnaed iti bantay Heres, sadi Ahalon, ken Saalbin: nupay casta ti balay ni Jose nangartap, a pinagtrabajoda ida iti nadagsen.
Ket ti sacup ti Amorreo manipud iti sang-atan ti Acrabim, ken mangrugi iti bato, ket agpangato.
Ket ti angel ni Jehova simmang-at manipud iti Gilgal agingga ti Boquim. 
ket kinunana, Siac pinasang-atcayo manipud Egipto, ket inyegcayo iti daga nga insapatac idi cadagiti ammayo; ket kinunac, Diacto dadaelen uray caano ti tulagco cadacayo:
Ket dacayo dicayo coma agaramid iti tulag cadagiti agnaed ditoy a daga; dacayo duprakenyonto dagiti alaltarda. 
ngem dacayo dicayo impangag ti timecco: Apayapay inaramidyo daytoy?
Gapuna kinunac met, diacto ida pagtalaoen iti sangoyo; ket isudanto ti cas sisiit nga agpaay cadagita bacbacrangyo, ket dagiti didiosda isudanto ti silo cadacayo.
Ket naaramid, idinto a ti angel ni Jehova sinaona dagitoy a balbalicas cadagiti amin nga annac ti Israel, a dagiti amin a tattao impangatoda ti timecda, ket nagsangitda.
Ket isuda ninaganda daydiay a lugar iti Boquim: ket nagidatonda sadiay ken Jehova.
Ita idinto a ni Josue naibaonna dagiti tattao, dagiti annac ti Israel napanda tunggal tao iti tawidna, tapno tagicuaenda ti daga.
Ket dagiti tattao nagservida ken Jehova cadagiti amin nga al-aldaw ni Josue, ken cadagiti amin nga al-aldaw dagiti lallacay a nagbibiagda iti nabayag nga aldaw iti calpasan ni Josue, dagidiay nacakita cadagiti amin a dackel nga aramid a ni Jehova inaramidna a gapu iti Israel.
Ket ni Josue nga anac ni Nun, nga adipen ni Jehova natay, idinto nga agtawen iti sangagasut ket sangapulo a tawen.
Ket isu imponponda idiay beddeng ti tawidna sadi Timnat-sera, idiay caturodan ti Efraim, iti amianan ti bantay Gaas.
Ket amin daydi a caputotan naitiponda met cadagiti ammada: ket timmaud ti sabali a caputotan iti calpasanda, nga dida inammo ni Jehova, uray iti aramid nga isu inaramidna idi a gapu iti Israel.
Ket dagiti annac ti Israel inaramidda dagidiay a dakes iti imatang ni Jehova, ket nagservida cadagiti Baales.
Ket isuda inidianda ni Jehova, a Dios dagiti ammada, a nangaon idi cadacuada nanipud iti daga ti Egipto, ket simmurotda cadagiti sabsabali a didios, a didios dagiti il-ili nga aglicmut cadacuada, ket nagrucnoyda cadacuada: ken isuda ginargarida nga agpungtot ni Jehova.
Ket isuda indianda ni Jehova, ket nagservida ken Baal ken ni Astarot.
Ket ti pungtot ni Jehova simged a maibusor iti Israel, ket inyawatna ida cadagiti im-ima dagiti agag-agaw, a nangagaw cadacuada; ket inlacona ida cadagiti ima dagiti cabusorda nga aglicmut, ket uray caano dida mabalin ti agtacderen iti sango dagiti cabusorda.
Uray sadinoman a ruaranda, ti ima ni Jehova isu idi ti maibusor cadacuada a maipaay iti dakes, cas ni Jehova insaona idi; ken cas ni Jehova insapatana cadacuada: ket isuda naparparigatda iti casta unay.
Ngem ni Jehova nangbangon cadagiti oc-ocom, a nangisalacan cadacuada iti ima dagiti nangagaw cadacuada.
Ngem nupay casta isuda saanda nga impangag dagiti oc-ocomda; no di ket nagaabigda a siannurot cadagiti sabsabali a didios, ket nagrucnoyda cadacuada: ket simmiasida iti nadaras iti dana a nagnaan dagidi ammada, iti panagtultulnog cadagiti bilbilin ni Jehova; ngem isuda dida inaramid ti casta.
Ket idinto a ni Jehova naibangonanna ida cadagiti oc-ocom, nanipud idin ni Jehova adda idi iti ocom, ket insalacanna ida iti ima dagiti cabusorda iti amin nga al-aldaw daydiay nga ocom ta ni Jehova nagbabawi a gapu iti asasugda maipanggep cadagidiay a mangparigat cadacuada ken mangtutuoc cadacuada.
Ngem naaramid idi, a no matay ti ocom, isuda agsublida, ket adadda manen ti pannacadadaelda ngem cadagidi ammada, iti isusurotda cadagiti sabsabali a didios, agservida cadacuada ken agrucnoyda cadacuada; a dida nagpatingga iti aramidda, uray iti natagengteng a dalanda.
Ket ti pungtot ni Jehova simged a maibusor iti Israel; ket kinunana, Agsipud ta daytoy a nacion sinalungasingna ti tulagco nga imbilinco cadagiti ammada, ket dida ipangag ti timecco;
Casta met diacto pagtalaoen iti sangoda ti uray siasinoman cadagitoy a nasnacion, a nabati ni Josue idi natay;
Tapno gapu cadacuada pangsuutac coma iti Israel, no isuda aywananda wenno saan ti dalan ni Jehova, iti pannagnada kencuana, a cas panangaywan dagidi ammada.
Gapuna ni Jehova binay-anna dagidiay a nasnacion, ket dina pinagtalao ida iti nasingdat; dina inyawat ida iti ima ni Josue.
Dagitoy ngarud dagiti nasnacion a ni Jehova imbatina, tapno gapu cadacuada suutenna ti Israel, a cas caadu met laeng ti Israel a di nacaammo cadagiti gubgubat ti Canaan;
Isuna laeng tapno ti caputotan dagiti annac ti Israel ammoenda coma, nga isurona ida iti gubat, cadagidiay met laeng saan a nacaammo iti uray ania a maipapan iti gubat:
Isuda, dagiti lima nga appoen dagiti Filisteos, ken amin dagiti Cananeos, ken dagiti Sidonios, ken dagiti Heveos a nagnaed idiay bantay Libano, manipud iti bantay a Baal-hermon agingga iti sercan ti Hamat.
Ket nabatida, tapno gapu cadacuada masuut ti Israel, tapno maammoan, no cayatenda nga ipangag coma dagiti bilbilin ni Jehova nga imbilbilinna idi cadagiti ammada iti pannacaaramat ni Moises.
Ket dagiti annac ti Israel nakinaedda cadagiti Cananeos, Hetheos, Amorreos, Perezeos, Heveos, ken Jebuseos:
Ket nangalada cadagiti babbalasangda nga asawaenda, ket intedda dagiti babbalasangda cadagiti babbaroda, ket nagservida cadagiti didiosda.
Ket dagiti annac ti Israel inaramidda daydiay a dakes iti imatang ni Jehova, ket nalipatanda ni Jehova a Diosda, ket nagservida ken Baal ken ni Astarot.
Gapuna a ti pungtot ni Jehova simged a maibusor iti Israel, ket inlacona ida iti ima ni Cusan-risataim nga ari ti Mesopotamia: ket dagiti annac ti Israel nagservida ken Cusan-risataim cadagiti walo a tawen.
Ket idi a dagiti annac ti Israel immasugda ken Jehova, ni Jehova namangon iti mangisalacan cadagiti annac ti Israel, isu a nangisalacan cadacuada, met laeng Otoniel nga anac a lalaki ni Cenez, a cabsat a lalaki nga inaudi ni Caleb.
Ket ti Espiritu ni Jehova immay idi iti rabawna, ket inocomna ti Israel; ket rimmuar iti paggugubatan, ket ni Jehova inyawatna iti imana ni Cusan-risataim nga ari ti Mesopotamia: ket ti imana nangartap a maibusor ken Cusan-risataim.
Ket ti daga nagtalna cadagiti uppat a pulo a tawen
Ket ni Otoniel nga anac a lalaki ni Cenez natay.
Ket dagiti annac ti Israel inaramidda manen daydiay a dakes iti imatang ni Jehova: ket ni Jehova pinapigsana ni Eglon nga ari ti Moab a maibusor iti Israel, agsipud ta inaramidda daydiay a dakes iti imatang ni Jehova.
Ket inummongna kencuana dagiti annac ni Ammon ken ni Amalec; ket napan ket kinabilna ti Israel, ket tinagicuada ti ili dagiti caycayo a palma.
Ket dagiti annac ti Israel nagservida ken Eglon nga ari ti Moab cadagiti sangapulo ket walo a tawen.
Ngem idi a dagiti annac ti Israel immasugda ken Jehova, ni Jehova namangon iti maysa a mangisalacan cadacuada, ni Aod nga anac a lalaki ni Gera, a Benjamita, maysa a tao a caannawidanna ti ima a catigid
Ket dagiti annac ti Israel nangibaonda ti buis babaen kencuana agpaay ken Eglon nga ari ti Moab.
Ket ni Aod nangaramid iti maysa nga igam nga addaan dua a tadem, a ti caatiddogna maysa a sico; ket isu imbarikesna iti uneg ti cawesna iti rabaw ti canawan a padingpadingna.
Ket indatagna ti buis ken Eglon nga ari ti Moab: ket ni Eglon maysa a tao a nalucmeg unay.
Ket idinto a nalpasna nga indatag ti buis, pinagawidna dagiti tattao a nangyeg ti buis.
Ngem isu nagsubli manipud cadagiti pagticticapan ti bato nga adda idiay Gilgal, ket kinunana, O ari, addaanac iti maysa a nalimed a sao nga agpaay kenca
Ket isu kinunana, Agulimecca
Ket amin dagidi a sitatacder iti dennana rimmuarda manipud kencuana.
Ket ni Aod simrec kencuana; isu nga agtugtugaw a maymaysa iti maysa a siled a nangatngato a pagpariiran
Ket ni Aod kinunana, Addaanac iti maysa a paibaga nga imbaon ti Dios kenca
Idi casta isu timmacder iti tugawna.
Ngem ni Aod incarawana ti imana a catigid, ket innalana iti igam nga adda idi padingpadingna a canawan, ket isu ti inwecwecna iti bagina.
Ket ti putan simrec met a simmaruno iti tadem, ket ti kinalucmeg tininepna ti tadem, nga isu dina naala ti igam idi bagina; ket ti murdongna simmalput iti bucotna.
Idi casta ni Aod rimmuar iti bangsal, ket pinunitanna kencuana dagiti ruruangan ti nangatngato a siled, ket tinulbecanna ida.
Ket idi nga isu nacaruar, dagiti tagtagabuna immayda; ket kimmitada, ket, adtoy, dagiti ruangan ti nangatngato a siled natulbecanda idi, ket kinunada, Pudno nga isu abbonganna dagiti sacsacana iti siled a nangatngato.
Ket isuda nagurayda aginggana iti nabainanda; ket, adtoy, isu dina luctan dagiti ruruangan ti siled a nangatngato: gapuna innalada ti tulbec, ket linuctanda ida; ket, adtoy, ni apoda napasag iti dissaar a natay.
Ket iti bayat ti panagur-urayda ni Aod nagtalaw, ket naglasat iti labes dagiti pagticticapan iti bato, ket nagtalaw agingga iti Seirat.
Ket naaramid, nga idi nacasangpet pinagunina ti tangguyobna idiay caturodan ti Efraim; ket dagiti annac ti Israel nakipagsalogda kencuana manipud iti caturodan, ket isu adda idi iti unada.
Ket isu kinunana cadacuada, Surotendac; ta ni Jehova inyawatna dagiti cabusoryo a Moabitas ita imayo
Ket simmalogda a simmurot kencuana, ket innalada dagiti pagbalballasiwan ti Jordan a maibusor cadagiti Moabitas, ket dida ipalubos a maysa a tao bumallasiw.
Ket nangcabilda cadagiti taga Moab iti daydi a tiempo cadagiti agsangapuloribu a tattao, tunggal tao a napigsa, ken tunggal tao a natured; awan nacatalaw a lalaki.
Iti casta ti Moab naparucma idi babaen ti ima ti Israel iti daydi nga aldaw
Ket ti daga nagtalna cadagiti walopulo a tawen.
Iti calpasan kencuana adda idi ni Samgar nga anac a lalaki ni Anat, a nangcabil cadagiti innem a gasut a tattao a Filisteos iti maysa a pagtugkic iti vaca: ket isu met insalacanna ti Israel.
Ket dagiti annac ti Israel inaramidda manen daydi a dakes iti imatang ni Jehova, idi a ni Aod natayen.
Ket ni Jehova inlacona ida iti ima ni Jabin nga ari ti Canaan, a nagari idiay Asor; ti capitan ti buyotna isu idi ni Sisara, a nagnaed idiay Haroset dagiti Gentil.
Ket dagiti annac ti Israel immasugda ken Jehova: ta isu addaan cadagiti siam a gasut a luglugan a linandocan; ket pinarigatna iti casta unay dagiti annac ti Israel cadagiti duapulo a tawen.
Ket ni Debora, a babai a mammadto, nga asawa ni Lapidoth, inocomna ti Israel iti daydi a tiempo.
Ket isu nagnaed idi iti siroc ti maysa a cayo a palma ni Debora iti nagbaetan ti Rama ket Beth-el idiay caturodan ti Efraim; ket dagiti annac ti Israel sumang-atda idi kencuana a paocom.
Ket isu nagbaon ket pinaayabanna ni Barac nga anac a lalaki ni Abinoam idiay Cedes-neftali, ket kinunana kencuana, Saannaca a binilin ni Jehova a Dios ti Israel, a kinunana, Inca ket umasidegca iti bantay Tabor, ket mangicuyogca iti sangapulo a ribu a tattao cadagiti annac ni Neftali, ken cadagiti annac ni Zabulon?
Ket siac yegconto kenca, idiay carayan Cison, ni Sisara, a capitan ti buyot ni Jabin, agraman cadagiti lugluganna ken buybuyotna; ket isu ti yawatconto ita imam.
Ket ni Barac kinunana kencuana, No sica umaycanto cumuyog caniac, innacto; ket no saancanto a cumuyog caniac, diacto mapan.
Ket ni Debora kinunana, Pudno a cumuyogacto kenca: nupay casta ti pannagna nga aramidem saanto nga agpaay iti dayawmo; ta ni Jehova ilaconanto ni Sisara iti ima ti maysa a babai: 
ket ni Debora timmacder, ket napan kimmuyog ken Barac aginggana iti Cedes.
Ket ni Barac inurnongna ti Zabulon ken ti Neftali idiay Cedes; ket dagiti sangapulo a ribu a lallaki simmang-atda iti mucudanna, ket ni Debora nakipagsang-at kencuana.
Ket ni Heber a Cineo simmina idi cadagiti Cineos, a cadagiti met laeng annac ni Hobab a cayong ni Moises, ket insaadna ti toldana agingga iti cayo a lugo idiay Zaananim a nairaip iti Cedes.
Ket imbagada ken Sisara a ni Barac nga anac ni Abinoam simmang-at iti bantay Tabor.
Ket ni Sisara inurnongna amin dagiti lugluganna, a siam a gasut met laeng a luglugan a linandocan, ken dagiti amin a tattao nga adda idi kencuana, manipud iti Haroset dagiti Gentil, agingga iti carayan Cison.
Ket ni Debora kinunana ken Barac, Ala tumacderca; ta daytoy isu ti aldaw a ni Jehova, inyawatna ni Sisara ita imam; Saan aya a ni Jehova rimmuar ita sangom
Iti casta ni Barac simmalog manipud bantay Tabor, ket sangapulo a ribu a lallaki ti simmurot kencuana.
Ket ni Jehova riniribucna ni Sisara, ken amin dagiti lugluganna, ken amin dagiti buybuyotna iti tadem ti campilan iti sango ni Barac; ket ni Sisara dimsaag iti luganna, ket nagtalaw a nagnagna.
Ngem ni Barac kinamatna dagiti luglugan, ken ti buyot, agingga iti Haroset dagiti Gentil, ket amin ti buyot ni Sisara napasagda iti tadem ti campilan; awan idi ti natda a maysa a lalaki.
Ket ni Sisara nagtalaw idi a nagnagna agingga iti tolda ni Jael nga asawa a babai ni Heber a Cineo; ta adda idi cappia da Jabin nga ari ti Asor, ken ti balay ni Heber a Cineo.
Ket ni Jael rimmuar a simmabet ken Sisara, ket kinunana kencuana, Dumagasca, apoc, dumagasca caniac: dica agbuteng
Ket isu dimmagas kencuana iti toldana; ket di babai isu ti inabbonganna iti maysa nga alfombra.
Ket ni Sisara kinunana kencuana, Agdawatac kenca, iccandac cadi iti bassit a danum a inumen; ta mawawac
Ket di babai nanglucat iti maysa a supot a lalat ti gatas, ket intedna kencuana nga inumen, ket isu inabbonganna.
Ket ni Sisara kinunana kencuana, Agtacderca iti ruangan ti tolda, ket maaramidto, a no ti uray siasinoman a lalaki a umay ken agsaludsod kenca, a cunana, Adda uray siasinoman a lalaki ditoy
sica cunaemto, Awan.
Ket ni Jael nga asawa ni Heber innalana ti pasoc ti tolda, ket iniggamanna ti maysa a martillo ket siiinayad a napan kencuana, ket impalocna iti pispisna daydi pasoc, ket isu inlansana iti daga; ta isu nargaan iti turog; iti casta napasag ket natay.
Ket, adtoy, idi a ni Barac camatenna ni Sisara, ni Jael rimmuar a simmabet kencuana, ket kinunana kencuana, Umayca, ket iparangco kenca ti lalaki, a birukem, 
ket isu immay kencuana; ket, adtoy, ni Sisara adda a napasag a natay, ket ti pasoc adda idi iti pispisna.
Iti casta ti Dios pinarmecna iti daydi nga aldaw ni Jabin nga ari ti Canaan iti sango dagiti annac ti Israel.
Ket ti ima dagiti annac ti Israel nangartap la a nangartap a maibusor ken Jabin nga ari ti Canaan, agingga iti nadadaelda ni Jabin nga ari ti Canaan.
Idin nagcantada da Debora ken Barac nga anac a lalaki ni Abinoam iti daydi nga aldaw, a kinunada,
Gapu ta dagiti agtuturay namalungoda iti Israel
Gapu ta dagiti tattao iti nacnakemda indatonda dagiti bagbagida
Benditoenyo ni Jehova.
Denggenyo, O dacayo ar-ari; agimdengcayo, O dacayo pangpanguloen; 
Siac, siac met laeng, agcantaacto ken Jehova; 
siac agcantaacto iti panagdayaw ken Jehova, a Dios ti Israel.
Jehova, idinto a sica rimmuarca manipud Seir, 
idi nagnaca iti away ti Edom, 
ti daga nagkintayeg, dagiti langlangit met nagtinnagda,
wen, dagiti ul-ulep nagitinnagda iti danum.
Dagiti banbantay nagkintayegda iti saclang ni Jehova, 
a daydiay met laeng Sinai iti saclang ni Jehova a Dios ti Israel.
Cadagidi al-aldaw ni Samgar nga anac ni Anat, 
cadagiti al-aldaw ni Jael, dagiti daldalan a napatac nagongaongdan, 
ket dagiti agbalbaliasat nagnada cadagiti dandana.
Dagiti agturturay nagtukendan iti Israel, isuda nagtukendan, 
aginggana iti siac a Debora timmacderac, 
tapno tumacderac a maysa nga ina iti Israel.
Isuda nangpilida cadagiti didios a babbaro;
idin ti gubat adda idi cadagiti ruruangan: 
nakita idi ti maysa a calasag wenno gayang iti nagtengngaan dagiti uppat a pulo a ribu iti Israel?
Ti pusoc agturong cadagiti agturturay ti Israel, 
isuda nga iti nacnakemda indatonda dagiti bagbagida iti tengnga dagiti tattao; 
benditoenyo ni Jehova!
Agsaocayo iti maipapan iti daytoy, dacayo nga agsacsacay cadagiti as-asno a pupuraw,
dacayo nga agtugtugaw iti nabacnang nga alfombra, 
ken dacayo a magna iti dalan.
Idiay adayu a naggapuan ti daranudor dagiti panaan, cadagiti luglugar ti pagsacdoan ti danum, 
sadiay ulitendanto manen dagiti nalinteg nga aramid ni Jehova, 
dagiti met laeng nalinteg nga aramid ti turayna iti Israel.
Iti casta dagiti tattao ni Jehova simmalogda agingga cadagiti ruruangan.
Agriingca, agriingca, Debora; agriingca, agriingca, mangyebcasca iti canta: 
tumacderca, Barac, ket ipanmo dagiti caycayawmo, sica anac ni Abinoam.
Idin simmalogda dagiti natda cadagiti natacneng ken dagiti tattao; ni Jehova bimmaba caniac a maibusor iti maingel.
Naggapu iti Efraim simmalogda dagidiay nga adda ti ramutda iti Amalec; 
iti calpasam, Benjamin, iti tengnga dagiti umilim; 
naggapu iti Maquir simmalog dagiti agturturay, 
ket naggapu iti Zabulon dagidiay a nagiggem iti sarucod ti escriba.
Ket dagiti panguloen ti Issacar addada idi ken Debora;
No casano ti Issacar, casta ni Barac;
iti lobong dimmuclosda iti mucudanna
Cadagiti wawaig ti Ruben dadackel idi dagiti pangpanggep ti puso.
Apayapay a nagtugtugawca iti tengnga dagiti pagaponan ti carnero, 
tapno denggem dagiti sulsultip nga agpaay cadagiti arban
Cadagiti wawaig ti Ruben adda idi dadackel a panagsucsukimat ti puso.
Ti Galaad nagtaeng iti ballasiw ti Jordan: 
ket ti Dan, apayapay nagbati cadagiti sasacayan
Ti Aser nagtugaw a sitatalna iti igid ti baybay,
ket nagtaeng cadagiti barbaresbesna.
Ti Zabulon isu idi ti maysa nga umili a nangipeggad iti biagda agingga ken patay, 
ket ti Neftali, cadagiti nangato a luglugar iti away.
Dagiti ar-ari immayda ket nakigubatda; 
sa nakigubat dagiti ar-ari ti Canaan, 
idiay Taanac cadagiti dandanum ti Megiddo: 
isuda saanda a nangala iti gunguna ti pirac.
Manipud iti langit nakigubat dagiti bitbitwen, 
manipud cadagiti daldalanda nakigubatda a maibusor ken Sisara.
Ti carayan Cison inyanodna ida, 
ti daan a carayan, ti carayan Cison.
O cararuac, magnaca a sipipigsa.
Idin dagiti cuco dagiti cabcabayo nagpadacpadacda a gapu iti panagburang-it,
dagiti panagburang-it dagiti mamaingelda.
Ilunodyo ti Meroz, kinuna ti angel ni Jehova, 
ilunodyo iti napait dagiti agnaed kencuana,
ta dida immay a timmulong ken Jehova,
panangtulong ken Jehova a maibusor iti maingel.
Bendita coma ni Jael a nangnangrona ngem cadagiti babbai, 
isu nga asawa ni Heber a Cineo; 
bendita coma a nangnangrona ngem cadagiti babbai iti tolda.
Ni Sisara nagdawat iti danum, ket ni Jael iniccanna iti gatas; 
isu nangyeg kencuana iti mantequilla iti tagayan dagiti natacneng.
Isu inyiggemna ti imana iti pasoc, 
ket iti canawan a imana iti martillo dagiti agtartrabajo; 
ket iti martillo kinabilna ni Sisara, kinabilna a sinalpot ti olona; 
wen, isu dinunorna ket sinalpotna ti pispisna.
Cadagiti sacsaca di babai ni Sisara nagrucob, napasag, isu naaplag; 
cadagiti sacsacana isu nagrucob, napasag: idiay nagrucobanna. 
sadiay ti nacapasaganna a natay.
Iti tengnga ti tawa kimmita ket naganug-og, 
ti ina ni Sisara naganug-og iti nagbabaetan dagiti rejas,
apayapay a ti luganna agbayag ti yaayna?
Apayapay agtactacda dagiti pilid dagiti lugluganna?
Dagiti mamasiribna a babbai simmungbatda kencuana, 
wen, isu sinungbatanna met laeng ti bagina,
Isuda dida nacasarac, dida nabingbingay ti kinayawan?
Maysa a balasang, dua a balasang iti tunggal lalaki; 
agpaay ken Sisara ti sinamsam a tinina a pagan-anay, 
ti sinamsam a tinina a pagan-anay a binordaan, 
ti tinina a pagan-anay a binordaan iti agsumbangir, 
cadagiti tengnged ti sinamsam.
Iti casta matayda coma amin dagiti cabusormo, O Jehova: 
ngem dagiti agayat kencuana isuda coma iti cacas la iti init no lumgac a sirarangrang
Ket ti daga nagtalna cadagiti uppat a pulo a tawen.
Ket dagiti annac ti Israel inaramidda daydi a dakes iti imatang ni Jehova: ket ni Jehova inyawatna ida iti ima ti Madian cadagiti pito a tawen.
Ket ti ima ti Madian nangartap a maibusor iti Israel; ket gapu iti Madian dagiti annac ti Israel, nagaramidda cadagiti gucgucayab nga addada cadagiti banbantay, ken rucrukib, ken sarsarikedked.
Ket naaramid idi, a no ti Israel macamulada, dagiti Madianitas sumang-atda, ken dagiti Amalecitas, ken dagiti annac a taga daya, isuda sumang-atda a maibusor cadacuada;
Ket nagpacarsoda a maibusor cadacuada, ket dinadaelda ti apit ti daga agingga iti pacagtengan iti Gaza, ket saanda a nangitidda ti taraon iti Israel, uray carnero, uray vaca, uray asno.
Ta isuda sumang-atda agraman an-animalda ken toltoldada; simrecda a casdala duddudon iti caaduda, isuda ken camcamelloda a saan ida a mabilang: ket umayda iti daga a mangdadael kencuana.
Ket ti Israel napapanglaw iti casta unay a gapu iti Madian; ket dagiti annac ti Israel immasugda ken Jehova.
Ket naaramid, idi a dagiti annac ti Israel nagasugda ken Jehova, a gapu iti Madian,
Ni Jehova nangibaon iti maysa a mammadto cadagiti annac ti Israel: ket isu kinunana cadacuada, Castoy ti cuna ni Jehova a Dios ti Israel, Siac inaoncayo nanipud Egipto ken innalacayo iti balay ti nacaadipnan;
Siac insalacancayo iti ima dagiti taga Egipto, ken iti ima dagiti amin a namarigat cadacayo, ket pinagtalaoco idi ida iti sangoyo, ket intedco cadacayo ti dagada;
Ket kinunac idi cadacayo, Siac ni Jehova a Diosyo; dicayo agbuteng coma cadagiti didios dagiti Amorreo, nga iti dagada pagtaenganyo
Ngem dicayo impangag ti timecco.
Ket ti angel ni Jehova immay, ket nagtugaw iti siroc ti lugo nga adda idiay Ofra, a naipatagicua ken ni Joas nga Abiezerita: ket ni anacna a Gedeon adda nga agsacsacsac idi iti trigo idiay pagpespesan ti uvas, tapno isu mailemmengna cadagiti Madianitas.
Ket ti angel ni Jehova nagparang kencuana, ket kinunana kencuana, Ni Jehova adda kenca, sica lalaki a mannacabalin ken maingel.
Ket ni Gedeon kinunana kencuana, O, apoc, no ni Jehova adda coma cadacami, apayapay ngarud nga amin daytoy napasamac cadacami
ket sadino ti yan dagiti datdatlagna, a dagiti ammami sinarsaritada idi cadacami, a cuncunada, Saan aya a ni Jehova ti nangaon cadatayo idi nanipud Egipto
ket ita ni Jehova inwacsinacamin, ket inyawatnacami iti ima ti Madian.
Ket ni Jehova kimmita kencuana, ket kinunana, Inca iti daytoy a pigsam, ket ispalem ala ti Israel iti ima ti Madian: saan aya a siac ti agbaon kenca?
Ket isu kinunana kencuana, O, Apo, iti ania ti pangispalconto iti Israel
Adtoy a ti familiac isu ti capanglawan unay iti Manases, ket siac ti calap-itan iti balay ni amac.
Ket ni Jehova kinunana, kencuana Pudno a siac addaacto kenca, ket sica cabilemto dagiti Madianitas a casda la maymaysa a lalaki.
Ket isu kinunana kencuana, No nacasaracac ti parabur iti saclangmo, iccannac iti pagilasinan, a sica ti makisao caniac.
Agdawatac kenca, a dica coma pumanaw ditoy aginggana iti yaayco kenca, ket yegco ti sagutco, ket isu ti icabilco iti saclangmo
Ket isu kinunana, Siac agurayacto aginggana iti yaaymo manen.
Ket ni Gedeon simrec, ket nangisagana iti maysa nga urbon a calding, ken bibbibingca nga awan levadurada a maysa nga efa ti macan: ket incabilna ti lasag iti maysa a labba, ket incabilna di digu iti maysa a banga, ket inyegna kencuana iti siroc ti lugo, ket isu imparangna.
Ket ti angel ti Dios kinunana kencuana, Alaem ti lasag ken dagiti bibbibingca nga awan levadurada, ket icabilmo ida iti rabaw daytoy a bato, ket ibuyatmo ti digu
Ket inaramidna a casta.
Idin ti angel ni Jehova impatayna ti murdong ti sarucodna nga adda idi iti imana, insukitna iti lasag ken cadagiti bibbibingca nga awan levadurada; ket rimmasoc ti apuy a naggapu iti bato, a nangrunaw iti lasag ken cadagiti bibbibingca nga awan levadurada; ket ti angel ni Jehova nagpucaw iti imatangna.
Ket idi ni Gedeon nakitana nga isu idi ti angel ni Jehova; ket ni Gedeon kinunana, Ay, O Apo Jehova, agsipud ta nakitac ti angel ni Jehova iti rupanrupa.
Ket ni Jehova kinunana kencuana, Talna ti adda kenca; dica agbuteng: dicanto matay.
Idin ni Gedeon nangbangon idiay iti altar ken Jehova, ket isu ninaganna iti Jehova-salom; agingga iti daytoy nga aldaw adda pay laeng idiay Ofra dagiti Abiezeritas.
Ket naaramid idi met laeng a rabii, a ni Jehova kinunana kencuana, Mangalaca iti maysa a vaca a lalaki ni amam, casta met ti maicadua a vaca a pito ti tawenna, ket duprakem ti altar ni Baal nga adda ken amam, ken pucanem met ti Asera nga adda a naidenna kencuana;
Ket mangaramidca iti altar ken Jehova a Diosmo iti tapaw daytoy a sarikedked, iti nasayaat nga ornos, ket alaemto ti maicadua a vaca, ket isu idatonmo iti mapuuran a daton iti cayo ti Asera a pucanemto.
Idi a casta ni Gedeon nangala iti sangapulo a lallaki cadagiti ad-adipenna, ket inaramidna, iti cas kinuna kencuana ni Jehova: ket naaramid, ta isu nagbuteng a gapu iti familia ni amana, ken cadagiti tattao ti ili, iti casta a dina nabalin nga aramiden iti aldaw, gapuna nga isu inaramidna iti rabii.
Ket iti bigat idinto a bimmangon dagiti lallaki ti ili, adtoy a ti altar ni Baal adda idi a naduprac, ket ti Asera nga adda iti dennana, napucan, ket ti maicadua a vaca naidaton iti rabaw ti altar a nabangon.
Ket kinunada ti maysa ken maysa, Siasino ti nangaramid iti daytoy
Ket idinto a binirucda ken sinaludsodda, kinunada, Ni Gedeon nga anac ni Joas isu ti nangaramid.
Idin dagiti lallaki ti ili kinunada ken Joas, Iruarmo ta anacmo tapno matay coma, agsipud ta dinupracna ti altar ni Baal, ken agsipud ta pinucanna ti Asera nga adda iti dennana.
Ket ni Joas kinunana cadagiti amin a timmacder a maibusor kencuana, Dacayo makiringgorcayto gapu ken ni Baal
Wenno dacayo isu ti isalacanyonto
Uray siasino coma nga agringgor gapu kencuana, mapapatay coma iti bayat daytoy a bigat met laeng: no isu maysa a dios, bay-anyo coma a makiringgor iti biangna met laeng, ta maysa a tao ti nangduprac iti altarna.
Gapuna iti daydi nga aldaw isu ninaganna Jerobaal, a kinunana, Bay-anyo ni Baal a makiringgor kencuana, agsipud ta isu ti nangduprac iti altarna.
Ket amin dagiti Madianitas, ken Amalecitas ken dagiti annac a taga daya nagurnongda a nagcaycaysa, ket immallatiwda, ket nagpacarsoda idiay lobong ti Jezreel.
Ket ti Espiritu ni Jehova immay ken Gedeon; ket pinagunina ti tangguyob; ket ti Abiezer nakiummong kencuana.
Ket nagbaon cadagiti babaonen iti amin a Manases; ket isuda timmiponda met kencuana; ket isu nangibaon cadagiti babaonen iti Aser, ken iti Zabulon, ken iti Neftali, ket isuda immayda a simmabet cadacuada.
Ket ni Gedeon kinunana iti Dios, No sica isalacanmo ti Israel a gapu iti imac a cas insaom idi.
Adtoy a mangicabilac iti maysa a dutdot idiay pagtaltagan; no ti linnaaw addanto laeng iti dutdot, ket matdanto a namaga ti amin a daga maawatac nga isalacanmonto ti Israel a gapu iti imac, a cas insaom idi.
Ket naaramid a casta; ta idi a bimmangon a nasapa iti bigat, pineckelna di dutdot, ket pinespesna di linnaaw idi dutdot, a maysa a malucong a napno iti danum.
Ket ni Gedeon kinunana iti Dios, Saan coma a sumged ti pungtotmo a maibusor caniac, no agsao-ac pay laeng iti daytoy a daras: palubosannac a mangpennec iti daytoy a dutdot iti daytoy a daras, agdawatac kenca, nga ipalubosmo coma a ti kinamaga adda laeng coma iti dutdot, ket ti linnaaw iti rabaw ti amin a daga.
Ket iti daydi a rabii inaramid ti Dios a casta: ta ti kinamaga adda laeng idi iti dutdot, ket iti amin a daga adda idi ti linnaaw.
Idin ni Jerobaal, nga isu ni Gedeon ken amin dagiti tattao nga addada kencuana, bimmangonda a nasapa ket nagpacarsoda iti denna ti ubbog ti Harod: ket ti pacarso ti Madian adda iti akinamianan nga abayda, iti turod ti More, iti lobong.
Ket ni Jehova kinunana ken Gedeon, Dagiti tattao nga adda kenca aduda unay caniac tapno itdec coma dagiti Madianitas iti imada, di la ket ta agtangsit ti Israel a maibusor caniac, a cunaenna, Ti imac met laeng ti nangisalacan caniac.
Paiwarragawagmo ngarud cadagiti pagdengngeg dagiti tattao, a cunam, Ti uray siasinoman nga agbuteng ken agpigerger, maipalubos kencuana nga agsubli ken pumanaw manipud iti bantay ti Galaad
Ket nagsubli cadagiti tattao dagiti duapulo ket dua a ribu; ket natda idi dagiti sangapulo ribu.
Ket ni Jehova kinunana ken Gedeon, Dagiti tattao aduda pay laeng; isalogmo ida cadagiti dandanum, ket suutecto ida gapu kenca sadiay: ket isunto, a daydiayto ibagac kenca, Daytoy makicuyog kenca a mapan, isu met laeng makicuyogto kenca a mapan; ket iti uray siasinoman nga ibagacto kenca, Daytoy saanto a makicuyog kenca a mapan, isu met laeng saanto a mapan.
Iti casta inyegna dagiti tattao iti danum: ket ni Jehova kinunana ken Gedeon, Tunggal maysa a mangdildil iti danum a cas la panangdildil ti aso, daydiay ilasinmonto; ken casta met tunggal maysa a mangiparintumeng cadagiti tumengna nga uminum.
Ket ti bilang dagiti nagdildil, nga indanonda ti imada iti ngiwatda tallogasut a lallaki: ket dagiti natda a tattao imparintumengda dagiti tumtumengda nga imminum iti danum.
Ket ni Jehova kinunana ken Gedeon, Cadagitoy tallogasut a lallaki a nagdildil isalacancayto, ket yawatconto dagiti Madianitas ita imam; ket mapan coma aminen dagiti tattao tunggal maysa iti lugarna.
Iti casta dagiti tattao incuyogda dagiti tartaraon cadagiti im-imada, ken dagiti tangtangguyobda; ket imbaonna amin dagiti tattao ti Israel tunggal maysa iti toldana, ngem intiddana dagiti tallogasut a lallaki: ket ti pacarso ti Madian adda iti babana iti lobong.
Ket naaramid iti daydi met laeng a rabii a ni Jehova kinunana kencuana, Tumacderca, ket sumalogca agingga iti pacarso; ta isu inyawatco ita imam.
Ket no agbutengca a sumalog, sumalogca agraman ken Pura a tagabum agingga iti pacarso:
Ket sica mangegmonto no ania ti sasaoenda; ket iti calpasanna dagita imam pumigsadanto a sumalog iti pacarso
Idin simmalog a caduana ni Pura a tagabuna agingga iti akin-igid a paset dagiti tattao a siiigam nga addada iti pacarso.
Ket dagiti Madianitas ken Amalecitas, ken amin dagiti annac a taga daya addada idi a naiwaras idiay lobong a casda la duddudon iti caaduda; ket dagiti camcamelloda saan a mabilang, a casda la dardarat iti igid ti baybay iti caaduda.
Ket idi a ni Gedeon immay, adtoy, adda maysa a lalaki a sarsaritaenna iti caduana ti maysa a tagtagainep; ket kinunana, Adtoy, siac nagtagtagainepac iti maysa a tagtagainep; ket, adtoy, ti maysa a tinapay a cebada nagtulatid aginggana iti pacarso ti Madian, ket immay iti tolda, ket isu dinungparna iti casta unay nga isu natuang idi, ket binalictadna, iti casta a ti tolda natuang a naisinanap.
Ket di caduana simmungbat ket kinunana, Daytoy saan a sabali a banag no saan a ti campilan ni Gedeon nga anac ni Joas, a lalaki ti Israel: ti Dios inyawatna ti Madian, ken amin a buyotna iti imana.
Ket idi a casta, idinto a ni Gedeon nangngegna ti pannacaisarita ti tagtagainep, agraman ti pannacaipalawagna, nagdayaw; ket nagsubli iti pacarso ti Israel, ket kinunana, Tumacdercayo, ta ni Jehova inyawatna ti buyot ti Madian ita imayo.
Ket biningayna dagiti tallogasut a tattao iti nagcatlo a cabuyotan, ket incabilna cadagiti im-imada amin dagiti tangtangguyob, ken dagiti gorgorita, agraman al-aluten iti uneg dagiti gorgorita.
Ket kinunana cadacuada, Kitaendac, ket agaramidcayo iti cas aramidec: ket adtoy, intono siac umayac iti akin-igid a paset ti pacarso, isunto, a cas ti aramidecto, casta ti aramidenyonto.
Intono paguniec ti tangguyob, siac ken amin dagiti adda caniac, pagunienyo metten dagiti tangtangguyob iti tunggal sikigan ti amin a pacarso, ket cunaenyonto, Gapu ken ni Jehova ken ni Gedeon.
Iti casta ni Gedeon, ken dagiti sangagasut a lallaki nga addada kencuana immayda iti akin-igid a paset ti pacarso iti pangrugian ti nagtengnga a panagbantay iti rabii, idi nga isuda caisasaadda laeng ti baro nga agbantay: ket isuda pinagunida dagiti tangguyobda, ket binuracda dagiti gorgorita nga adda cadagiti im-imada.
Ket dagiti nagcatlo cabuyotan pinagunida dagiti tangtangguyobda, ket binuracda dagiti gorgorita, ket cadagiti im-imada a catigid iniggamanda dagiti al-aluten, ket cadagiti canawan nga im-imada dagiti tangtangguyob a pagpagunienda; ket indir-ida, Ti campilan da Jehova ken Gedeon.
Ket sitatacderda tunggal lalaki iti lugarna iti aglawlaw iti pacarso; ket amin a buyot nagtaray; ket nagickisda, ket pinagtalawda ida.
Ket isuda pinagunida dagiti tallogasut a tangtangguyob, ket ni Jehova incabilna ti campilan ti tunggal tao a maibusor iti caduana, ken maibusor iti amin a buyot; ket ti buyot nagtalaw iti adayu unay a cas caadayu iti Bet-sitta nga agpa-Cerera, iti adayu unay a cas iti beddeng ti Abel-mehola, iti asideg ti Tabbat.
Ket dagiti lallaki ti Israel naguommongda a naggapu iti Neftali, ken iti Aser ken amin ti Manases, ket kinamatda ti Madian.
Ket ni Gedeon imbaonna dagiti babaonen iti amin a caturodan ti Efraim, a kinunana, Sumalogcayo a maibusor iti Madian, ket alaenyo cadacuada dagiti dandanum, agingga iti Bet-bara iti Jordan met laeng
Iti casta amin dagiti tattao ti Efraim naguornongda, ket innalada dagiti dandanum, agingga iti Bet-bara iti Jordan met laeng.
Ket innalada dagiti dua a pangpangoloen ti Madian, da Oreb, ken Zeeb; ket pinatayda ni Oreb idiay bato ni Oreb; ket pinatayda ni Zeeb idiay pagpespesan ti uvas ni Zeeb; ket kinamatda ti Madian: ket inyegda ken Gedeon dagiti ol-olo da Oreb, ken ni Zeeb iti ballasiw ti Jordan.
Ket dagiti lallaki ti Efraim kinunada kencuana, Apayapay nga inaramidmo iti casta cadacami, a dinacami inayaban idi napanca nakigubat iti Madian
ket isu rininggorda iti napigsa unay.
Ket isu kinunana cadacuada, Ania ti inaramidco ita a maipadpad cadacayo
Ti panagbanban-a ti Efraim saan aya a nasaysayaat ngem iti panagburas ti Abiezer?
Ti Dios inyawatna ita imayo da Oreb ken ni Zeeb a pangoloen ti Madian; ket ania ti mabalinco nga ipadpad cadacayo
Idin ti pungtotda kencuana kimmapuy, idi nga isu insaona daydi.
Ket ni Gedeon immay idi iti Jordan, ket bimmallasiw, isu, ken dagiti tallogasut a tattao nga adda kencuana, a nabannoganda, nga agcamcamatda pay.
Ket kinunana cadagiti lallaki ti Succot, Agdawatac cadacayo, a mangtedcayo iti dadackel a tintinapay cadagiti tattao a nakicuyog caniac; ta isuda nabannoganda, ket camcamatec da Zeba ken Zalmunna, nga ar-ari ti Madian.
Ket dagiti pangpangoloen ti Succot kinunada, Dagiti im-ima da Zeba ken Zalmunna addadan aya ita imam, tapno mangtedcami coma iti tinapay ita buyotmo?
Ket ni Gedeon kinunana, No casta intono ni Jehova yawatna da Zeba ken Zalmunna iti imac, isunton ngarud ti pananggisgisco ita lasagyo cadagiti sisiit iti let-ang ken cadagiti calcalunay.
Ket simmang-at a napan idiay Penuel, ket insaona cadacuada iti casta met la a kita; ket dagiti tattao ti Penuel insungbatda kencuana ti cas insungbat dagiti lallaki ti Succot.
Ket isu nagsao cadagiti lallaki ti Penuel, a kinunana, Intono agsubliac manen a sitatalna rebbaecto daytoy a torre.
Ita da Zeba ken Zalmunna addada idi idiay Carcor, ken dagiti buybuyotda agraman cadacuada, nga agsangapulo ket lima a ribu a lallaki, amin dagiti natda idi iti amin a buyot dagiti annac a taga daya; ta napasagda idi dagiti sangagasut ket dua pulo a ribu a lallaki a nagtagicampilanda.
Ket ni Gedeon simmang-at iti dalan dagidiay nga agnaed cadagiti toltolda iti daya ti Noba ken ti Jogbea, ket kinabilna ti buyot; ta ti buyot adda idi a natalged.
Ket da Zeba ken Zalmunna nagtarayda; ket kinamatna ida; ket naalana dagiti dua nga ar-ari ti Madian, da Zeba ken Zalmunna, ket riniribucna ti amin a buyot.
Ket ni Gedeon nga anac ni Joas nagsubli a naggapu iti paggugubatan manipud iti sang-atan ti Heres.
Ket nangala iti maysa nga agtutubo a lalaki cadagiti lallaki ti Succot ket nagintuod kencuana: ket impalawagna kencuana dagiti pangpangoloen ti Succot, ken dagiti lallacayna, a pitopuloda ket pito a lallaki.
Ket isu immay cadagiti lallaki ti Succot, ket kinunana, Adtoyda, da Zeba ken Zalmunna, isuda a pinangrabrabacyo caniac idi, a kinunayo, Addadan aya ita imam dagiti im-ima da Zeba ken Zalmunna, tapno mangtedcami coma iti tinapay cadagita lallakim a nabannogan?
Ket innalana dagiti lallacay ti ili, ken dagiti sisiit iti let-ang ken calcalunay, ket cadagitoy ti pinangsursurona cadagiti lallaki ti Succot.
Ket rineb-bana ti torre ti Penuel, ket pinatayna dagiti lallaki ti ili.
Idin isu kinunana cada Zeba ken Zalmunna, 
Ania ti kita ti kinataoda idi dagiti pinapatayyo idiay Tabor
Ket isuda simmungbatda, Cacasda kenca, castada idi dagidi, ti tumunggal maysa immasping cadagiti annac ti maysa nga ari.
Ket isu kinunana, Isuda dagiti cacabsatco, nga annac ni inac: cas ni Jehova agbiag, a no inispalyo coma ida a nagbiag, saancayo coma a papatayen.
Ket kinunana ken Jether nga anacna a lalaki nga inauna, Tumacderca, ket papatayem ida
Ngem ti agtutubo a lalaki dina inasut di campilanna; ta nagbuteng, agsipud ta isu ubing idi.
Idin kinuna da Zeba ken Zalmunna, Tumacderca ala, ket cabilennacami, ta no casano ti lalaki casta met ti ingelna
Ket ni Gedeon timmacder, ket pinatayna da Zeba ken Zalmunna, ket innalana dagiti sinan-bulbulan nga adda cadagiti tengnged dagiti camcamelloda.
Idin dagiti tattao ti Israel kinunada ken Gedeon, Agturayca cadacami, sica, ken ti met anacmo, ken ti anac ti anacmo met; ta sica insalacannacami iti ima ti Madian.
Ket ni Gedeon kinunana cadacuada, Saanacto nga agturay cadacayo, uray ti anacco dinto agturay cadacayo: ni Jehova isu ti agturayto cadacayo.
Ket ni Gedeon kinunana cadacuada, Siac cayatco coma ti agdawat cadacayo, a ti tumunggal maysa cadacayo itedna coma caniac dagiti ar-aritos ti sinamsamna. (Agsipud ta agaritosda iti balitoc, ta Ismaelitasda.)
Ket isuda simmungbatda, Dacami itedminto a sitatallaogod unay ida
Ket nangyaplagda iti maysa a cawes, ket tunggal maysa indissona kencuana dagiti ar-aritos ti samsamna.
Ket ti dagsen dagiti ar-aritos a balitoc a dinawatna isu ti sangaribu ket pito a gasut a siclo a balitoc; malacsid dagiti sinan-bulbulan, ken dagiti bitinbitin, ken pagan-anay a purpura nga addada idi cadagiti ar-ari ti Madian, ken malacsid dagiti cawcawar nga addada idi iti aglicmut cadagiti tengnged dagiti camcamelloda.
Ket ni Gedeon nangaramid cadagidiay iti maysa nga efod, ket isu ti incabilna idiay ilina, a iti met laeng Ofra: ket amin nga Israel nagbalangcantisda idiay a maipuon iti dayta; ket isu idi iti pacaitibcolan ken Gedeon, ken ti balayna.
Iti casta ti Madian naparmec iti saclang dagiti annac ti Israel, ket uray caano dida intangaren ti oloda
Ket naginana ti daga cadagiti uppat a pulo a tawen cadagiti al-aldaw ni Gedeon.
Ket ni Jerobaal nga anac ni Joas napan ket nagnaed iti balayna met laeng.
Ket ni Gedeon addaan idi pitopulo nga annac a naputotda iti bagina; ta addaan idi cadagiti adu nga assawa.
Ket ti camalalana nga adda idiay Siquem, nangipasngay met kencuana iti maysa nga anac a lalaki, ket ni Gedeon ingaladna kencuana a nagan ti Abimelec.
Ket ni Gedeon nga anac ni Joas natay iti naimbag a kinalacay, ket naitabon idiay tanem ni amana a Joas, idiay Ofra dagiti Abiezeritas.
Ket naaramid, idi a ni Gedeon natayen, a dagiti annac ti Israel nagbalicda manen, ken nagbalangcantisda cadagiti Baales, ket incabilda a pannacadiosda ni Baal-berit.
Ket dagiti annac ti Israel dida linagip ni Jehova a Diosda, a nangisalacan cadacuada iti ima dagiti amin a cabusorda iti aglicmut.
Casta met a dida nagaramid iti caasi iti balay ni Jerubaal, nga isu ni Gedeon, a mayalubog iti amin a imbag nga isu imparangna idi iti Israel.
Ket ni Abimelec nga anac a lalaki ni Jerobaal napan idiay Siquem cadagiti cacabsat ni inana, ket nakisao cadacuada, ken iti amin a familia ti balay ti ama ni inana, a kinuna,
Siac agdawatac cadacayo nga isaoyo coma cadagiti pagdengngeg dagiti amin a lallaki ti Siquem, Ania ti nasaysayaat cadacayo, nga amin dagiti annac ni Jerobaal, nga isuda dagiti pitopulo a lallaki, iturayandacayo, wenno ti maymaysa ti agturay cadacayo
lagipenyo met a siac tulangdac, ken lasagdac.
Ket dagiti cacabsat ni inana insaoda iti maipapan kencuana cadagiti pagdengngeg dagiti amin a lallaki ti Siquem amin dagitoy a sasao: ket dagiti pusoda nagayatda a sumurot ken Abimelec; ta kinunada, Isu ti cabsattayo.
Ket isuda nangtedda kencuana iti pitopulo a capisi a pirac a naggapu iti balay ni Baal-berit, cadagidiay ti pinanangdan ni Abimelec cadagiti lallaki nga ubbaw ken nadamsac, a simmurotda kencuana.
Ket isu immay iti balay ni amana idiay Ofra, ket pinatayna dagiti cacabsatna nga annac ni Jerobaal, a pitopulo a lallaki, iti rabaw ti maysa a bato: ngem ni Joatam inaudian nga anac a lalaki ni Jerobaal natda; ta naglemmeng idi.
Ket amin dagiti lallaki ti Siquem naguornongda, ken amin ti balay ni Millo, ket napanda ket inaramidda ni Abimelec nga ari, iti denna ti lugo ti monmon nga adda idi idiay Siquem.
Ket idi nga insaoda ken Jotam, isu napan ket nagtacder iti tapaw ti bantay Gerizim, ket intebbagna ti timecna, imkis, ket kinunana cadacuada, Dumngegcayo caniac lallaki ti Siquem, tapno ti Dios denggennacayo coma.
Dagiti caycayo napanda iti naminsan a tiempo a nangpulot iti maysa nga ari cadacuada; ket kinunada iti oliva, Agarica ala cadacami.
Ngem ti oliva kinunana cadacuada, Bay-ac coma aya ti kinatabac, isu nga gapu caniac isuda agdaydayawda iti Dios ken iti tao, ken innac agam-ampayag iti rabaw dagiti caycayo?
Ket dagiti caycayo kinunada iti higos, Umayca ala, agarica cadacami.
Ngem ti higos kinunana cadacuada, Bay-ac coma aya ti kinasam-itco, ken iti naimbag a bungac, ket innac agam-ampayag iti rabaw dagiti caycayo?
Ket dagiti caycayo kinunada iti uvas, Umayca ala, ket agarica cadacami.
Ket ti uvas kinunana cadacuada, Bay-ac coma aya ti baro nga arac, a liwliwa ti Dios ken dagiti tattao, ket innac agam-ampayag iti rabaw dagiti caycayo?
Idin dagiti caycayo kinunada ken calunay, Umayca ala, ket agarica cadacami.
Ket ti calunay kinunana cadagiti caycayo, No iti kinapudnona pulotandac nga agari cadacayo, umaycayo ngarud ket agtaleccayo iti linongco; ket no saan, rumuar coma ti apuy nga aggapu iti calunay a mangrunaw cadagiti cedro ti Libano.
Gapuna a no dacayo nangaramidcayo iti kinapudno ken kinalinteg, iti daydiay a nangaramidanyo ken Abimelec nga ari, ket no dacayo nagaramidcayo ti imbag ken Jerobaal ken iti balayna, ken no inaramidyo kencuana ti mayannatop cadagiti ar-aramid dagiti im-imana;
(Ta ni amac nakibacal idi gapu cadacayo, ket impeggadna ti biagna, ket insalacannacayo iti ima ti Madian:
Ket dacayo timmacdercayo ita a maibusor iti balay ni amac iti daytoy nga aldaw, ket pinapatayyo dagiti annacna, a pitopulo a lallaki, iti rabaw ti maysa a bato, ket inaramidyo ni Abimelec nga anac ti tagabuna a babai, nga ari dagiti lallaki ti Siquem, ta isu ti cabsatyo);
No dacayo ngarud nagaramidcayo iti kinapudno ken kinalinteg ken ni Jerobaal ken iti balayna iti daytoy nga aldaw, agragsaccayo coma ken Abimelec, ket isu met agragsac coma cadacayo:
Ngem no saan, rummuar coma ti apuy nga aggapu ken Abimelec a mangrunaw coma cadagiti lallaki ti Siquem, ken iti balay ni Millo; ket rumuar coma ti apuy nga aggapu cadagiti lallaki ti Siquem ken iti balay ni Millo nga mangrunaw ken Abimelec.
Ket ni Jotam nagtaray, ket nagtalaw, ket napan idiay Beer, ket nagtaeng sadiay a gapu iti butengna ken Abimelec a cabsatna.
Ket ni Abimelec isu idi ti pangulo iti Israel bayat ti tallo a tawen.
Ket ti Dios nangibaon iti maysa nga espiritu a dakes iti baet da Abimelec ken cadagiti lallaki ti Siquem; ket dagiti lallaki ti Siquem nagaramidda a sililiput ken Abimelec.
Tapno ti pannacaranggas dagiti pitopulo nga annac ni Jerobaal umay coma, tapno dagiti darada a maisaad coma ken Abimelec a cabsatda, a namapatay cadacuada, ken cadagiti lallaki ti Siquem, a namapigsa cadagiti im-imana a namapatay cadagiti cacabsatna.
Ket dagiti lallaki ti Siquem nangicabilda kencuana cadagiti agsansaneb cadagiti taptapaw dagiti banbantay, ket inagawanda amin dagiti immay iti daydiay a dalan iti dennada: ket isu naisao idi ken ni Abimelec.
Ket ni Gaal nga anac a lalaki ni Ebed immay a caduana dagiti cacabsatna, ket napanda iti Siquem; ket dagiti lallaki ti Siquem nakipinnatalgedda kencuana.
Ket isuda rimmuarda iti away, ket nagburasda cadagiti cauv-uvasanda, ket pinespesda dagiti uv-uvas, ket nagaramidda iti rambac, ket simrecda iti balay ti diosda, ket nanganda ken imminumda, ket inlunodda ni Abimelec.
Ket ni Gaal nga anac ni Ebed kinunana, Siasino ni Abimelec, ket asino ti Siquem tapno datayo agservitayo coma kencuana
saan nga isu ti anac ni Jerobaal
ket ni Zebul saan nga isu ti catulonganna
agservitayo cadagiti lallaki ni Hemor nga ama ni Siquem: ngem apayapay a rebbengtayo coma ti agservi kencuana?
Ket amangan coma no daytoy nga ili adda coma iti babaen ti imac
iti casta siac pagalisec coma ni Abimelec
Ket kinunana ken Abimelec: Nayunam ta buyotmo, ket rumuarca.
Ket idi a ni Zebul nga agturay iti ili nangngegna dagiti sasao ni Gaal nga anac ni Ebed, simged ti pungtotna.
Ket isu nangibaon a sisisicap unay cadagiti babaonen ken Abimelec; a kinunana, Adtoy ni Gaal nga anac ni Ebed ken dagiti cacabsatna immayda iti Siquem; ket, adtoy, isuda pilitenda ti ili a makigubat a maibusor kenca.
Gapuna ita tumacderca iti rabii, sica ken dagiti tattao nga adda kenca, ket agsanebcayo idiay away:
Ket isunto nga iti bigat, apaman a lumgac ti init, sica tumacdercanto a masapa, ket duclusemto ti ili; ket, adtoy, intono isu ken dagiti tattao nga addada kencuana rumuardanto a maibusor kenca, isunton ti panangaramidmo cadacuada ti cas masaracamto a panggundawayan.
Ket ni Abimelec timmacder, ken amin dagiti tattao nga adda kencuana, iti rabii, ket nagsanebda a maibusor iti Siquem iti nagcapat a cabuyotan.
Ket ni Gaal nga anac ni Ebed rimmuar, nagtacder iti pagsercan ti ruangan ti ili: ket ni Abimelec timmacder, ken dagiti tattao nga adda kencuana, a naggapuda iti nagsanebanda.
Ket idi a ni Gaal nakitana dagiti tattao, kinunana ken Zebul, Kitaem, addada tattao nga agsalog manipud iti tapaw dagiti banbantay
Ket ni Zebul kinunana kencuana, Sica makitam ti aniniwan dagiti banbantay a cas la isuda dagiti tattao.
Ket ni Gaal nagsao manen ken kinunana, Kitaem, dagiti tattao sumalogda iti nagtengngaan ti daga, ket maysa a capangen umay iti dalan ti lugo ni Meonenim.
Ket ni Zebul kinunana kencuana, Ayanna ita ti ngiwatmo, a kinunam, Siasino ni Abimelec, tapno agservitayo kencuana
daytoy saan aya nga isu ti ili a linaismo
ita, agdawatac, rumuarca ket makibacalca kencuana.
Ket ni Gaal rimmuar iti sango dagiti lallaki ti Siquem ket nakibacal ken Abimelec.
Ket ni Abimelec isu kinamatna, ket isu nagtaray iti saclangna, ket aduda dagiti napasag a nasugsugat agingga iti pagsercan ti ruangan.
Ket ni Abimelec nagnaed idiay Aruma: ket ni Zebul pinagtalaona ni Gaal ken dagiti cacabsatna, tapno dida agnaed coma idiay Siquem.
Ket naaramid iti sumuno nga aldaw, a dagiti tattao rimmuarda idi iti away; ket naibaga ken Abimelec.
Ket isu innalana dagiti tattao, biningbingayna ida iti nagcatlo cabuyotan, ket nagsaneb iti away; ket kimmita, ket, adtoy, dagiti tattao a nagruarda iti ili; ket timmacder a maibusor cadacuada, ket kinabilna ida.
Ket ni Abimelec, ken dagiti buybuyot nga adda idi kencuana, dimmuclosda, ket nagtacderda iti pagsercan ti ruangan ti ili: ken dagiti dua a buybuyot dimmuclosda amin dagiti adda iti away, ket kinabilda ida.
Ni Abimelec ginubatna ti ili amin daydi nga aldaw; ket innalana ti ili, ket pinatayna dagiti tattao nga adda kencuana: ket rineb-bana ti ili, ket isu minulaanna iti asin.
Ket idinto a dagiti amin a tattao ti torre ti Siquem nangngegda dayta, simrecda iti sarikedked ti balay ni dios Berit.
Ket naibaga ken Abimelec nga amin dagiti tattao ti torre ti Siquem addada a naurnong.
Ket ni Abimelec simmang-at iti bantay Zalmon, isu ken amin a tattao nga adda kencuana; ket ni Abimelec nangiggem iti maysa nga wasay iti imana, ket nangpucan iti sanga cadagiti caycayo, ket innalana, ket isu ti imparabawna ti abagana: ket kinunana cadagiti tattao nga adda kencuana
Ti makitayo caniac nga aramidec, aramidenyo iti masingdat, cas ti inaramidco.
Ket iti castoy amin dagiti tattao pimmucanda met tunggal tao iti sangana, ket sinurotda ni Abimelec, ket isu incabilda iti sidiran ti sarikedked; ket cadagidiay pinuuranda ti sarikedked; iti casta amin dagiti tattao ti torre ti Siquem natayda met, agsangaribuda a lallaki ken babbai.
Sa napan ni Abimelec idiay Tebes, ket nagpacarso a maibusor iti Tebes, ket isu innalana.
Ngem iti uneg ti ili adda maysa a torre a natibker, ket idiay ti nagcamangan amin dagiti lallaki ken babbai, ken amin dagiti adda iti ili, ket impupucda dagiti bagbagida met laeng, ket immulida iti pangatepan ti torre.
Ket ni Abimelec immay iti torre, ket isu ginubatna a dimmanun iti ruangan ti torre tapno isu pasgedanna iti apuy.
Ket maysa a babai intupacna ti akinrabaw a bukel ti gilingan iti olo ni Abimelec, ket nabuong ti bangabangana.
Idin isu inayabanna iti nasingdat ti agtutubo a lalaki nga agaw-awit iti igamna, ket kinunana kencuana, asutem ta campilanmo, ket papatayennac, tapno dagiti tattao dida coma cunaen iti maipapan caniac, Maysa a babai ti namapatay kencuana
Ket daytoy nga agtutubo isu sinalpotna, ket natay.
Ket dagiti tattao ti Israel idinto a nakitada a natay ni Abimelec, pimmanawda tunggal maysa a napan iti lugarna.
Iti casta ti Dios sinupapacanna ti kinadakes ni Abimelec, nga inaramidna ken amana, iti panangpapatayna cadagiti pitopulo a cacabsatna.
Ket amin a kinadakes dagiti tattao ti Siquem sinupapacan ti Dios cadagiti ol-oloda: ket ti panangilunod ni Jotham nga anac ni Jerobaal immay idi cadacuada.
Ket iti calpasan ni Abimelec timmacder ni Tola nga anac a lalaki ni Pua, nga anac a lalaki ni Dodo, a lalaki ti Issacar, a mangisalacan iti Israel; isu nga agnaed idi idiay Samir iti caturodan ti Efraim.
Ket isu inocomanna ti Israel bayat ti duapulo ket tallo a tawen, ket natay, ket naitabon idiay Samir.
Iti calpasanna timmacder ni Jair a Galaadita; nga inocomanna ti Israel bayat ti duapulo ket dua a tawen.
Ket isu addaan idi cadagiti tallopulo nga annac a lallaki nga agsacayda cadagiti tallopulo nga as-asno nga urbon, ket addaanda cadagiti tallopulo nga il-ili, isuda a nanaganda idi cadagiti Havvot-jair agingga iti daytoy nga aldaw, nga addada idiay daga ti Galaad.
Ket ni Jair natay ket naitabon idiay Camon.
Ket dagiti annac ti Israel inaramidda manen daydi a dakes iti imatang ni Jehova, ket nagservida cadagiti Baales, ken ni Astarot, ken cadagiti didios ti Siria, ken cadagiti didios ti Sidon, ken cadagiti didios ti Moab, ken cadagiti didios dagiti annac ni Ammon, ken cadagiti didios dagiti Filisteos; ket indianda ni Jehova; ket dida nagservi idi kencuana.
Ket ti pungtot ni Jehova simged a maibusor iti Israel, ket inlacona ida cadagiti ima dagiti Filisteos, ken iti ima dagiti annac ni Ammon.
Ket isuda kiniburda ken pinarigatda dagiti annac ti Israel cadagidi a tawen: iti sangapulo ket walo a tawen pinarigatda amin dagiti annac ti Israel nga addada idi iti baliw ti Jordan idiay daga ti Amorreo, nga isu ti adda idiay Galaad.
Ket dagiti annac ni Ammon bimmallasiwda iti Jordan tapno gubatenda idi ti Juda, ken iti Benjamin, ken iti balay ni Efraim; iti casta ti Israel isu idi ti natutuoc unay.
Ket dagiti annac ti Israel immasugda idi ken Jehova, a kinunada, Dacami nagbasolcami iti maicaniwas kenca, agsipud ta indianmi idi ti Diosmi, ket nagservicami idi cadagiti Baales.
Ket ni Jehova kinunana cadagiti annac ti Israel, Saan a siac idi ti nangisalacan cadacayo cadagiti Egipcios, ken cadagiti Amorreo, cadagiti annac ni Ammon, ken cadagiti Filisteos?
Dagiti Sidonio met, ken dagiti Amalecitas, ken dagiti Maonitas pinarigatdacayo, ket dacayo immasugcayo caniac, ket insalacancayo idi iti imada?
Ngem dacayo indiandac, ket nagservicayo cadagiti sabsabali a didios: gapuna a siac dicayo isalacanen.
Incayo ket umasugcayo cadagiti didios a piniliyo; isuda coma ti mangispal cadacayo iti tiempo ti rigatyo.
Ket dagiti annac ti Israel kinunada ken Jehova, Dacami nacabasolcami: aramidem cadacami ti pagarupem a naimbag; isuna laeng a dawatenmi kenca nga isalacannacami, ita nga aldaw.
Ket iniccatda dagiti sabsabali a didios manipud iti tengngada, ket nagservida ken Jehova; ket ti cararuana napaliday gapu iti kina-ay-ay-ay ti Israel.
Idin dagiti annac ni Ammon naguornongda, nagpacarsoda idiay Galaad; 
ket naggigimong dagiti annac ti Israel, ket nagpacarsoda idiay Mizpa.
Ket dagiti tattao, a dagiti pangpanguloen ti Galaad kinunada ti maysa ken maysa, Siasinoman a tao ti mayat a mangirugi ti gubat a maibusor cadagiti annac ni Ammon isunto ti pangoloen cadagiti amin nga agnaed iti Galaad.
Ket ni Jefte a Galaadita isu ti tao a mannacabalin ken maingel ket isu anac ti maysa a balangcantis: ket ni Galaad pinutotna idi ni Jefte.
Ket ti asawa ni Galaad nangipasngay met idi kencuana cadagiti annac a lallaki; ket idinto a dagiti annac ti asawana dimmadackelda, pinagtalawda ni Jefte, ket kinunada kencuana, Dicanto agtawid iti balay ni amami; ta sica ti anac ti sabali a babai.
Idin ni Jefte nagtalaw a maipuon cadagiti cacabsatna, ket isu nagtaeng iti daga ti Tob: ket timmiponda ken Jefte dagiti tattao a naubbaw, a nakipagruarda kencuana.
Ket naaramid idi a calpasan ti sumagmamano a tiempo, a dagiti annac ni Ammon nakigubatda a maibusor iti Israel.
Ket idi a casta, nga idi a dagiti annac ni Ammon nakigubatda iti Israel, dagiti lallacay ti Galaad napanda a mangpaawid ken Jefte manipud iti daga ti Tob.
Ket kinunada ken Jefte, Umayca ket sica ti pangolomi, tapno datayo makigubattayo coma cadagiti annac ni Ammon.
Ket ni Jefte kinunana cadagiti lallacay ti Galaad, Didac aya ginura idi, ket pinaruardac iti balay ni amac
ket apayapay umaycayo ita caniac itatta ta dacayo addacayo iti rigat?
Dagiti lallacay ti Galaad kinunada ken ni Jefte, Gapuna dacami agsublicami manen kenca itatta, tapno umayca cumuyog coma cadacami, ket makicabiltayo coma cadagiti annac ni Ammon; ket sicanto ti pangolomi amin nga agnaed idiay Galaad.
Ket ni Jefte kinunana cadagiti lallacay ti Galaad, No dacayo isublidac manen iti balay tapno makibacalac cadagiti annac ni Ammon, ket ni Jehova yawatnanto ida iti saclangco, siacto ti pangoloyo?
Ket dagiti lallacay ti Galaad kinunada ken Jefte, Ni Jehova isunto ti macasacsi cadatayo; pudno unay a mayalubog iti saom casta ti aramidenminto.
Iti casta ni Jefte napan a kimmuyog cadagiti lallacay ti Galaad, ket dagiti tattao isu inaramidda a pangoloda ken agturay cadacuada: ket ni Jefte insaona amin dagiti sasaona iti saclang ni Jehova idiay Mizpa.
Ket ni Jefte nangibaon cadagiti babaonen iti ari cadagiti annac ni Ammon, a kinunana, Ania ti bibiangmo caniac, nga immayca caniac a manggubat a maibusor iti dagac?
Ket ti ari dagiti annac ni Ammon sinungbatanna dagiti imbaon ni Jefte, Agsipud ta ti Israel innalana idi ti dagac, idi simmang-at a naggapu sadi Egipto, manipud iti Arnon agingga iti Jaboc, ken aginggana iti Jordan: gapuna isublina coma manen dagitoy a dagdaga a sicacappia.
Ket ni Jefte nangibaon manen cadagiti babaonen iti ari cadagiti annac ni Ammon;
Ket isu kinunana kencuana, Castoy ti cuna ni Jefte: Ti Israel saan idi a nangala iti daga ti Moab, uray daga dagiti annac ni Ammon;
Ngem idi nga isuda simmang-atda a naggapu sadi Egipto, ket ti Israel naglasat iti let-ang agingga iti Baybay a Nalabaga, ket immay iti Cades;
Idin ti Israel nangibaon cadagiti babaonen iti ari ti Edom, a kinunana, Agdawatac kenca palubosannac, a lumasat iti dagam; ngem ti ari ti Edom saanna ida nga impangag
Ket casta met a nangibaon iti ari ti Moab; ngem nagmadi: ket ti Israel nagtaeng idiay Cades.
Sada linasat ti let-ang, ken linicawda ti daga ti Edom, ken ti daga ti Moab, ket immayda iti bangir a daya ti daga ti Moab, nagpacarsoda iti sabali a bangir ti Arnon; ket isuda saanda idi nga immay iti nagbeddengan ti Moab, agsipud ta ti Arnon isu ti nagbeddengan ti Moab.
Ket ti Israel nangibaon idi cadagiti babaonen ken Sehon nga ari dagiti Amorreo, nga ari ti Hesebon; ket ti Israel kinunana kencuana, Agdawatcami kenca a palubosannacami coma nga aglasat iti dagam agingga iti lugarco.
Ngem ni Sehon saan idi a nagtalec iti Israel a lumasat iti sacupna; no di ket ni Sehon inummongna amin dagiti tattaona, ket nagpacarso idiay Joas, ket nakigubat a maibusor iti Israel.
Ngem ni Jehova a Dios ti Israel inyawatna ni Sehon ken amin dagiti tattaona iti ima ti Israel, ket kinabilda ida, iti casta ti Israel tinagicuana ti amin a daga ti Amorreo, a nagnaed idi idiay a daga.
Ket isuda tinagicuada amin dagiti bedbeddeng dagiti Amorreo, manipud Arnon agingga iti Jaboc, ken manipud iti let-ang agingga iti Jordan.
Gapu ta ni Jehova, a Dios ti Israel, pinagtalaona idi dagiti Amorreo iti sango ti ilina nga Israel, ket sica tagicuaem ida?
Dicanto tagicuaen daydiay a ni Cemos a diosmo itedna kenca a tagicuaem
iti casta ngarud tagicuaenmi amin daydiay a namagtalaoan ni Jehova a Diosmi iti sangoananmi.
Ket sica naimimbagca aya ngem ni Balac nga anac ni Sefor, nga ari ti Moab
isu uray caano, nakisusic aya idi a maibusor iti Israel, wenno uray caano nakigubat aya idi a maibusor cadacuada?
Iti bayat ti panagnaed ti Israel cadagiti tallogasut a tawen, idiay Hesbon ken cadagiti il-ilina, ken idiay Aroer ken cadagiti il-ilina, ken cadagiti amin nga il-ili nga addada iti abay ti Arnon; apayapay dacayo dicayo sinubbot ida iti uneg dayta a tiempo?
Gapuna siac saanac a nacabasol iti maicaniwas kenca, ngem sica agaramidca iti dakes caniac iti pananggubat ta maibusor caniac: ni Jehova nga Ocom, ocomenna ita coma dagiti annac ti Israel ken dagiti annac ni Ammon.
Nupay casta ti ari dagiti annac ni Ammon dina impangag dagiti sasao ni Jefte nga imbaonna kencuana.
Idin ti Espiritu ni Jehova immay ken Jefte, ket naglasat idiay Galaad ken idiay Manases, ken naglasat idiay Mizpa ti Galaad, ken manipud iti Mizpa ti Galaad naglasat agingga cadagiti annac ni Ammon.
Ket ni Jefte nangicari idi ken Jehova iti maysa a cari, ket kinunana, No sica yawatmonto coma iti imac dagiti annac ni Ammon,
No casta isunto, a ti uray siasino nga umay manipud cadagiti ruruangan ti balayco a sumabet caniac, intono agsubliac iti talna nga aggapu cadagiti annac ni Ammon, isunto ti cucua ni Jehova, ket idatonconto kencuana a maipaay iti mapuuran a daton.
Iti casta ni Jefte naglasat agingga cadagiti annac ni Ammon a makigubat cadacuada, ket ni Jehova inyawatna ida iti imana.
Ket kinabilna ida iti dackel a panangpapatay, manipud Aroer agingga iti pacagtengan iti Mennit, a duapulo met laeng nga il-ili, ken agingga iti Abelqueramin
Iti casta dagiti annac ni Ammon naparucmada iti sango dagiti annac ti Israel.
Ket ni Jefte immay iti Mizpa agingga iti balayna; ket adtoy, a ti anacna a babai rimmuar a simmabet kencuana agraman cadagiti panpandereta ken salsala: ket isu idi ti bugbugtong nga anacna, malacsid kencuana isu awananen iti sabali nga anacna, lalaki man wenno babai.
Ket naaramid idi nga isu ti nakitana, rinayabna dagiti pagan-anayna, ket kinunana, Ay, anacco sica pinabassitnac unay,
ket sica ti maysa cadagiti mangdagensen caniac; ta siac linuctac ti ngiwatco idi ken Jehova, ket diac mabalin a babawyen.
Ket isu kinunana kencuana, Amac, no sica linuctam idi ta ngiwatmo ken Jehova; aramidem caniac iti cas rimmuar idi ita ngiwatmo, yantangay ni Jehova inaramidna gapu kenca ti pammales cadagiti cabcabusormo, a dagiti met laeng annac ni Ammon.
Ket isu kinunana ken amana, Bay-am a daytoy a banag maaramid coma caniac: palubosannac coma laeng iti bayat ti dua a bulan, tapno innac coma ket sumalogac coma cadagiti banbantay, 
ket sangitac coma ti kinavirgenco, siac ken dagiti cadcaduac.
Isu kinunana, Inca, ket isu ti pinalubusana bayat ti dua a bulan, ket isu pimmanaw, isu agraman cadagiti cadcaduana, ket sinangitanna ti kinavirgenna iti tapaw dagiti banbantay.
Ket naaramid idi a nalpas dagiti dua a bulan, nga isu simmubli ken amana, isu inaramidna kencuana ti mayanatop iti carina nga incarina idi: ket di anacna saanna a naam-ammo ti lalaki
Ket adda idi cadawyan idiay Israel,
A dagiti annac a babbai ti Israel mapanda iti tinawentawen a manglaglagip idi anac a babai ni Jefte a Galaadita bayat ti uppat nga aldaw iti macatawen.
Ket dagiti lallaki ti Efraim naguornongda, ket nagnada a nagpaamianan, ket kinunada ken Jefte, Apayapay napanca idi nanggubat a maibusor cadagiti annac ni Ammon, ket dinacami inayaban a cumuyog kenca
dacami pasgedanminto iti apuy ta balaymo iti rabawmo.
Ket ni Jefte kinunana cadacuada, Siac ken dagiti tattaoc addacami idi iti dackel a ringgor cadagiti annac ni Ammon; ket idi nga inayabancayo, dacayo didac inispal iti imada.
Ket idinto a makitac a dacayo didac idi ispalen, siac incabilco ti biagco iti imac, ket immallatiwac a maibusor cadagiti annac ni Ammon, ket ni Jehova inyawatna ida iti imac: apayapay ngarud a simmang-atcayo nga umay caniac iti daytoy nga aldaw, tapno makibacalcayo a maibusor caniac?
Idin ni Jefte inurnongna amin dagiti lallaki ti Galaad, ket nakibacal iti Efraim: ket dagiti lallaki ti Galaad kinabilda ti Efraim ta kinunada, Dacayo dagiti nagtalaw iti Efraim, dacayo Galaaditas, iti tengnga ti Efraim, ken iti tengnga ti Manases.
Ket dagiti Galaaditas innalada dagiti pagballasiwan ti Jordan a maibusor cadagiti Efraimitas
Ket naaramid idi a castoy nga, no ti uray siasino cadagiti nagtalaw iti Efraim kinunana, Palubosandac coma a bumallasiw, dagiti lallaki ti Galaad kinunada kencuana, Sica maysaca nga Efraimita
No isu cunaenna, Saan;
Iti casta isuda kinunada kencuana, Saoem ita, Sibolet: ket isu kinunana, Sibolet, ta isu ti dida nabalin a balicsen iti nalinteg: no casta isu tiniliwda, ket isu pinapatayda cadagiti pagballasiwan ti Jordan
Ket iti daydi a tiempo napasagda iti Efraim dagiti uppat a pulo ket dua a ribu.
Ket ni Jefte inocomanna ti Israel bayat ti innem a tawen
Idin ni Jefte a Galaadita natay, ket naitabon iti maysa cadagiti il-ili ti Galaad.
Iti calpasanna ni Ibzan taga Belen inocomanna ti Israel.
Ket isu addan idi cadagiti tallopulo nga annac a lallaki; ken tallopulo nga annac a babbai nga imbaonna cadagiti sabsabali a luglugar, ket tallopulo nga annac a babbai ti sinapulna a naggapuda cadagiti sabsabali a luglugar nga agpaay cadagiti annacna a lallaki, ket inocomanna ti Israel bayat ti pito a tawen.
Ket ni Ibzan natay, ket naitabon idiay Belen.
Iti calpasanna ni Elon a Zabulonita inocomanna ti Israel, ket nagocom iti Israel bayat ti sangapulo a tawen.
Ket natay ni Elon a Zabulonita, ket isu naitabon idiay Ajalon idiay daga ti Zabulon.
Iti calpasanna ni Abdon nga anac a lalaki ni Hillel a Piratonita inocomanna ti Israel.
Ket isu addaan idi cadagiti uppat a pulo nga annac a lallaki, ken tallopulo nga annac a lallaki dagiti annacna a lallaki, nga agsacayda idi cadagiti pitopulo nga ur-urbon dagiti asno: ket isu inocomanna ti Israel bayat ti walo a tawen.
Ket ni Abdon nga anac ni Hillel a Piratonita natay, ket isu naitabon idiay Piraton iti daga ti Efraim idiay caturodan dagiti Amalecitas.
Ket dagiti annac ti Israel inaramidda manen daydi a dakes iti imatang ni Jehova; ket ni Jehova inyawatna ida iti ima dagiti Filisteos bayat ti uppat a pulo a tawen.
Ket adda idi maysa a lalaki ti Sora, iti familia dagiti Danitas, isu a managan idi ti Manoa; ket ti asawana lupes idi, ket saan a naganac.
Ket ti angel ni Jehova nagparang iti babai, ket kinunana kencuana, Adtoy ita, sica lupesca, ket dica naganac; ngem sica agsicogcanto, ket mangipasngaycanto iti anac a lalaki.
Gapuna ita agdawatac kenca agaluadca ket dica uminum iti arac wenno aniaman a naingel nga inumen, ket dica mangan iti uray aniaman a narugit a banag:
Ta, adtoy, sica agsicogcanto, ket mangipasngaycanto iti maysa nga anac a lalaki; ket ti pangiskis dinto umay iti rabaw ti olona, ta ti ubing isunto ti Nazareo iti Dios manipud iti tian; ket isu rugiannanto nga ispalen ti Israel iti ima dagiti Filisteos.
Idin ti babai immay, ket sinaritana ken asawana, a kinunana, Maysa a lalaki ti Dios immay caniac, ket ti rupana isu idi ti rupa ti maysa nga angel ti Dios, nacakigkigtot unay; ket diac sinaludsud kencuana no taga-ano, uray isu dina imbaga caniac ti naganna.
Ngem isu kinunana caniac, Adtoy, sica mangisicogcanto ken mangipasngaycanto iti maysa nga anac a lalaki; ket ita dica uminum iti arac wenno aniaman a naingel nga inumen, ket dica mangan iti uray ania a narugit; ta ti ubing isunto ti Nazareo iti Dios manipud iti tian agingga iti aldaw ti ipapatayna.
Idin ni Manoa nagdawat ken Jehova, ket kinunana, O, Apo, agdawatac kenca, palubusam coma daydi lalaki ti Dios nga imbaonmo nga umay manen cadacami, ket isuronacami coma no ania ti aramidenminto iti ubing a mayanacto.
Ket ti Dios impangagna ti timec ni Manoa; ket ti angel ti Dios immay manen iti babai idi isu agtutugaw iti away: ngem ni Manoa nga asawana awan idi kencuana.
Ket ti babai nagdaras, ket nagtaray, ket imbagana ken asawana, ket kinunana kencuana, Adtoy, daydi lalaki a nagparang caniac, nga immay caniac idi sabali nga aldaw.
Ket ni Manoa timmacder, ket sinurotna ni asawana, ket immay iti lalaki, ket kinunana kencuana, Sica daydi lalaki a nagsao iti babai
Ket isu kinunana, Siac.
Ket ni Manoa kinunana, Matungpalda coma ita dagiti sasaom: ania ti maibilinto maipapan iti ubing, ken casano ti aramidenminto kencuana?
Ket ti angel ni Jehova kinunana ken Manoa, Ti babai tungpalennanto dagiti amin a banbanag nga imbagac idi kencuana.
Isu saan a mangan iti uray ania nga agtaud iti uvas, dicayo palubusan nga uminum iti arac wenno iti naingel nga inumen, saan a mangan iti uray ania a narugit; amin ti imbilinco kencuana tungpalenna coma.
Ket ni Manoa kinunana iti angel ni Jehova, Agdawatac kenca, palubosannacami coma a mangtactac kenca, tapno agsaganacami coma iti maysa a calding nga urbon nga agpaay kenca.
Ket ti angel ni Jehova kinunana ken Manoa, Uray no tactakennac, diacto mangan iti tinapaymo; ngem no cayatmonto agaramid iti mapuuran a daton, isu ti rebbengmo nga idaton ken Jehova
Ta ni Manoa dina idi am-ammo nga isu ti angel ni Jehova.
Ket ni Manoa kinunana iti angel ni Jehova, Ania aya ti naganmo, tapno, intono dagiti sasaom matungpalda, mabalinminto ti agaramid kenca iti panagdayaw?
Ket ti angel ni Jehova kinunana kencuana, Apayapay saludsudem ti naganco, idinto nga isu ti nacascasdaaw?
Iti casta ni Manoa nangala iti urbon a lalaki a calding agraman daton a macan, ket isu ti indatonna iti rabaw ti maysa a bato ken Jehova; ket ti angel nagaramid iti nacascasdaaw unay; ket ni Manoa ken ni asawana nakitada.
Ta naaramid, nga idi a ti darang agpangato a tumorong iti langit manipud iti altar, ti angel ni Jehova immuli iti darang ti altar, ket ni Manoa ken ni asawana nakitada, ket nagpaclebda iti rabaw ti daga.
Ket ti angel ni Jehova saan a nagparangen cada Manoa ken ni asawana
Idin ni Manoa naawatanna nga isu angel ni Jehova.
Ket kinuna ni Manoa ken ni asawana, Data pudno a mataytanto, ta nakitata ti Dios.
Ket ni asawana kinunana kencuana, No ni Jehova cayatnata coma a papatayen, dina coma awaten cadagiti imata ti daton a mapuuran, ken iti daton a macan, dina coma iparang cadata amin dagitoy a banbanag, uray daytoy a tiempo dina coma ibaga iti casta a banbanag a cas cadagitoy.
Ket ti babai nangipasngay iti maysa nga anac a lalaki, ket isu pinanagananda iti Samson:
ket ti ubing dimmackel, ket isu binendicionan ni Jehova.
Ket ti Espiritu ni Jehova nangrugi a nangtigtignay kencuana idiay Mahanedan, iti nagbaetan ti Sora ken Estaol.
Ket ni Samson simmalog iti Timna, ket nakitana idiay Timna ti maysa a babai nga anac dagiti Filisteos.
Ket simmang-at, ket impalawagna ken amana ken ni inana, ket kinunana, Nacakitaac iti maysa a babai idiay Timna cadagiti annac a babbai dagiti Filisteos: ita ngarud alaenyo nga agpaay caniac nga asawa.
Idin da amana ken inana kinunada kencuana, Uray caanoman awan aya ti maysa a babai cadagiti annac a babbai dagiti cacabsatmo, uray iti amin nga cailiac, tapno inca mangala iti asawa cadagiti annac dagiti Filisteos a di nacugit
Ket ni Samson kinunana ken amana, Isu gunodem cadi nga agpaay caniac; ta isu pinagrayonac unay.
Ngem ni amana ken inana dida naammoan a dayta naggapu ken Jehova; gapu ta isu nagsapul iti pamuspusan a maibusor cadagiti Filisteos
Ta daydi a tiempo dagiti Filisteos agturayda iti Israel.
Idin simmalog da Samson ken ni amana ken ni inana, iti Timna, ket immay iti cauvasan ti Timna: ket, adtoy, ti maysa a bumaro a leon, a naguga a sipupungtot a maibusor kencuana.
Ket ti Espiritu ni Jehova immay a sipipigsa unay kencuana, ket isu pinisangna a cas la iti panangpisangna coma iti urbon a calding; ket isu awanan iti uray aniaman iti imana: ngem dina impacaammo cada amana ken inana daydi nga inaramidna.
Ket isu simmalog ket nakisarita idi babai; ket isu pinagrayona unay ni Samson.
Ket idi calpasan ti dadduma a tiempo nagsubli tapno isu alaenna, ken simmiasi iti dalan tapno kitaenna daydi bangcay ti leon a natay: ket, adtoy, nga adda idi iti bangcay ti leon ti maysa a pangen ti uyocan, ken diro.
Ket isu innalana cadagiti, im-imana, ket nagtuloy iti dalanna, a mangmangan bayat ti ipapanna ket isu nacagteng cada amana ken ni inana, ket intedna cadacuada, ket isuda nanganda: ngem dina imbaga cadacuada nga innalana ti diro iti bangcay ti leon.
Ket ni amana simmalog agingga iti babai: ket ni Samson nangaramid idiay iti maysa a rambac; ta casta ti cadawyanda nga aramiden idi dagiti babbaro.
Ket naaramid, nga idi isu nakitada, nangyegda cadagiti tallopulo a cadcadua tapno addada kencuana.
Ket ni Samson kinunana cadacuada, Palubosandac ita a mangicabil iti maysa a burtia cadacayo: no dacayo mabalinyo nga ipalawag caniac iti uneg dagiti pito nga aldaw ti rambac, ket isu matumpunganyo, no casta mangtedacto cadacayo cadagiti tallopulo a cawcawes a lino ken tallopulo a pagpagan-anay a pagpelles.
Ngem no dacayo isu dicayto mabalin nga ipalawag caniac, dacayo ngarud itdenyonto caniac dagiti tallopulo a cawcawes a lino, ken dagiti tallopulo a pagpagan-anay a pagpelles
Ket isuda kinunada kencuana, Icabilmo ta burtiam, tapno mangngegmi coma.
Ket isu kinunana cadacuada, 
iti cumacaan rimmuar ti canen, 
ket iti napigsa rimmuar ti kinasam-it
Ket isuda dida nabalinan a impalawag daydi burtia bayat ti tallo nga aldaw.
Ket naaramid iti maicapito nga aldaw, nga isuda kinunada iti asawa ni Samson: Ayayoem ni asawam, a mangipalawag coma cadacami iti burtia, ta no saan pasgedandaca iti apuy sica ken iti balay ni amam: inayabandacami tapno papanglawendacami
saan a pudno a casta?
Ket nagsangit ti asawa ni Samson iti sangona, ket kinunana, Gurguraennac laeng, ket dinac ayaten: ta sica nangicabilca iti maysa a burtia cadagiti annac dagiti cailiac, ket isu dica imbaga caniac
Ket isu kinunana kencuana, Adtoy, isu diac imbaga ken amac uray ken inac, ket ibagacto kenca?
Ket isu nagsangit iti sangona cadagiti pito nga aldaw, iti bayat ti rambacda: ket naaramid iti maicapito nga aldaw, nga isu imbagana kencuana, ta isu pinilitna unay; ket isu imbagana cadagiti annac dagiti cailianna.
Ket iti maicapito nga aldaw iti sacbay ti ilelennec ti init, dagiti lallaki ti ili kinunada kencuana, 
Ania ti nasamsam-it ngem iti diro
Ket ania ti napigpigsa ngem iti maysa a leon
Ket isu kinunana cadacuada, 
No coma no dacayo dicayo coma pinagarado ti danawan a vacac, dicayo coma natumpungan ti burtiac.
Ket ti Espiritu ni Jehova immay a sipipigsa unay kencuana, ket simmalog idiay Ascalon, ket nangcabil cadagiti tallopulo a tattao cadacuada, ket innalana ti samsamda, ket intedna dagiti pagan-anay a pagpelles cadagidi a nangipalawag iti burtia
Ket ti pungtotna simged, ket simmang-at agingga iti balay ni amana.
Ngem ti asawa ni Samson naited iti caduana, isu nga inaramatna idi a cas gayyemna.
Ket naaramid idi iti calpasan ti dadduma a tiempo, nga iti tiempo ti panagani ti trigo, a ni Samson sinarungcaranna ni asawana a nangicuyog iti maysa nga urbon ti calding, ket kinunana, Sumrecacto ken asawac iti siledna
Ngem ti ama ti babai isu dina pinalubosan idi a sumrec.
Ket ti ama ti babai kinunana, Iti kinapudnona impagarupco nga isu ginuram unay, gapuna isu intedco iti caduam: ti cabsatna a babai nga inaudi saan aya a napinpintas ngem isu
Isu ti alaem a sunona, agdawatac kenca.
Ket ni Samson kinunana cadacuada, Siac awanto ti basolco iti daytoy a daras cadagiti Filisteos, intono agaramidac cadacuada iti dakes.
Ket ni Samson napan idi ket nangtiliw cadagiti tallogasut a zorra, ket nangala cadagiti al-aluten, ket pinagsisipolna dagiti ipus ken ipus, ket nangicabil iti baet ti tumunggal dua nga ipus iti maysa nga aluten.
Ket idinto a napadarangna dagiti al-aluten, pinalubosanna ida a napan cadagiti sitatacder a trigo dagiti Filisteos, ket inuramna dagiti pinenpen ken sitatacder a trigo, ken casta met dagiti inol-olivaan.
Idin dagiti Filisteos kinunada, Siasino ti nangaramid iti daytoy
Ket isuda kinunada, Ni Samson, a manugang ni Timnateo, ta iniccatna kencuana ni asawana, ket isu intedna iti caduana
Ket dagiti Filisteos immayda, ket pinasgedanda iti apuy daydi asawa ni Samson ken ni amana.
Ket ni Samson kinunana cadacuada, No dacayo agaramidcayo iti casta, pudno nga ibalesconto cadacayo, ket iti calpasanna sumardengacto.
Ket kinabilna ida iti dackel a panangpapatay iti patong ken luppo: ket simmalog ket nagtaeng iti birri ti bato ti Etam.
Idin dagiti Filisteos simmang-atda ket nagpacarsoda idiay Juda, ket nagwarasda agingga iti Lehi.
Ket dagiti lallaki ti Juda, kinunada, Apayapay simmang-atcayo a maibusor cadacami
ket isuda kinunada, Tapno reppetenmi ni Samson simmang-atcami, tapno aramidenmi kencuana iti cas inaramidna cadacami.
Idin dagiti tallo a ribu a lallaki ti Juda simmalogda agingga iti birri ti bato ti Etam, ket kinunada ken Samson, Dica ammo aya a dagiti Filisteos agturayda cadatayo
ania daytoy nga inaramidmo cadatayo
ket isu kinunana cadacuada, Ti cas inaramidda caniac, casta ti inaramidco cadacuada.
Ket kinunada kencuana, Dacami simmalogcami tapno reppetendaca, tapno yawatdaca iti ima dagiti Filisteos
Ket ni Samson kinunana cadacuada, Isapatayo caniac a didacto cabilen.
Ket isuda nagsaoda kencuana, a kinunada, Saan; ngem reppetendacanto a siiirut unay, ket yawatdacanto cadagiti im-imada: ngem pudno a dacami didacanto papatayen
Ket isu rineppetda cadagiti dua a babbaro a tali, ket isu inyegda a naggapu iti bato.
Idinto nga isu immay agingga iti Lehi, dagiti Filisteos dimmir-ida idi a simmabetda kencuana: ket ti Espiritu ni Jehova immay a sipipigsa unay kencuana, ket dagiti taltali nga adda cadagiti tackiagna nagbalinda a cas lino, a mapuuran iti apuy, ket dagiti parparaotna nagtinnagda nanipud cadagiti imana.
Ket isu nacasarac iti maysa a sadiwa a tulang ti sangi ti asno, ket inyunnatna iti madaras ti imana, ket innalana, ket isu ti pinangcabilna cadagiti sangaribu a lallaki.
Ket ni Samson kinunana, 
iti maysa a tulang ti sangi ti asno, ginabgabsuon iti rabaw ti ginabgabsuon
Iti maysa a tulang ti sangi ti asno isu ti pinangcabilco cadagiti sangaribu a lallaki.
Ket naaramid, idi a nagibusanna ti panagsaona, nga impuruacna daydi tulang ti sangi, nanipud iti imana ket daydiay a disso nanaganan idi iti Ramat-lehi.
Ket isu nagwaw unay idi, ket immasug ken Jehova, ket kinunana, Sica intedmo daytoy dackel a pannacaisalacan a gapu iti ima ti adipenmo; ket ita matayacto iti waw, ket matnagacto iti ima dagiti di nacugit.
Ngem ti Dios linuctanna ti naliccucong a disso nga adda idiay Lehi, ket idiay rimmuar ti danum; ket idi isu nacainum, ti espirituna immay manen, ket pimmigsa: gapuna a napanaganan iti Enhaccore, isu nga adda idiay Lehi, agingga ita nga aldaw.
Ket isu inocomanna ti Israel cadagiti al-aldaw dagiti Filisteos bayat ti duapulo a tawen.
Ket ni Samson napan idi idiay Gaza, ket nakitana sadiay iti maysa a babai a balangcantis, ket simrec kencuana.
Ket naisao cadagiti Gazitas, a nacuna, Ni Samson nacaay ditoy
Ket isu linacubda, ket isu sinanebda a nagpatnag iti daydi a rabii iti ruangan ti ili; ket adda a naulimec bayat iti daydi a rabii, a cuncunada, Bayantayo agingga iti agbannawag iti bigat, ket sa isu papatayentayo.
Ngem ni Samson nagidda agingga iti tengnga ti rabii
Ket iti tengnga ti rabii bimmangon, ket iniggamanna dagiti rikep ti ruangan ti ili, ken dagiti dua a bautecna, ket pinarutna ida, ti balunet ken ti amin, ket binaclayna ida, ket impanna ida iti tapaw ti bantay nga adda iti sango ti Hebron.
Naaramid idi iti calpasanna, nga isu nagayat iti maysa a babai idiay lobong ti Sorec, a ti naganna Dalila.
Ket dagiti appoen dagiti Filisteos simmang-atda kencuana, ket kinunada kencuana, Isu ayayoem, ket kitaem no sadino ti yan ti pigsana a dackel unay, ken iti ania a pamuspusan ti pacabalinanmi coma a mangaladag a maibusor kencuana, tapno isu reppetenmi coma tapno isu tutuokenmi, ket mangtedcaminto kenca ti tumunggal maysa cadacami iti sangaribu ket sangagasut a capisi ti pirac.
Ket ni Dalila kinunana ken Samson, Agdawatac kenca, ibagam caniac, no ania ti ayan ta pigsam a dackel unay, ken iti ania ti pacabalinam a mareppetto coma tapno pangtutooc kenca.
Ket ni Samson kinunana kencuana, No reppetendacto cadagiti pito a lapnit a nalangto nga uray caano saan a napagango, no casta cumapuyacto, ket agbalinacto a cas iti sabali a tao.
Ket dagiti appoen dagiti Filisteos nangyegda kencuana cadagiti pito a laplapnit a nalangto a saan a napagango, ket isuda dagiti pinangreppetna kencuana.
Ket isu addaan idi cadagiti agsaneb a nagyanda iti maysa a naun-uneg a siled
Ket isu kinunana kencuana, Samson, dagiti Filisteo addada ita dennam
Ket isu ginursotna dagiti laplapnit, a cas la iti maysa a calabag ti lungtot magsat no sagiden ti apuy
Iti casta ti pigsana saan idi a naammoan.
Ket ni Dalila kinunana ken Samson, Adtoy, sica rinabrabacnac, ket nagsaoca caniac cadagiti ul-ulbod: agdawatac kenca ibagam ita caniac, no ania ti pacabalinam a mareppetto coma.
Ket isu kinunana kencuana, No reppetendacto cadagiti babbaro a taltali isuda nga awan idi ti naar-aramid nga aramid, no casta cumapuyacto, ket agbalinacto a cas iti sabali a tao.
Iti casta ni Dalila nangala cadagiti babbaro a taltali, ket isuda dagiti pinangreppetna kencuana, ket kinunana kencuana, Samson, dagiti Filisteos addada ita dennam
Ket dagiti agsaneb addada idi iti maysa a naun-uneg a siled
Ket isu ginursotna ida cadagiti takiagna a casda la maysa a sagut.
Ket ni Dalila kinunana ken Samson, Agingga ita sica rabrabakennac, ken imbagam caniac dagiti ul-ulbod: ibagam ita no ania ti pacabalinam a mareppetto coma
Ket isu kinunana kencuana
No mangyabelca cadagiti pito calabag a buoc ti oloc iti abel.
Ket isu inlanzana iti pasoc, ket kinunana kencuana, Samson, dagiti Filisteos, addada ita dennam
Ket isu nagriing iti turogna, ket pinarotna ti pasoc ti pagab-lan ken ti abel.
Ket isu kinunana kencuana, Casano ti pannacabalinmo nga agcuna, Siac agayatac kenca, no dayta pusom awan caniac
sica rinabrabacnac iti namitlo a daras, ket dica imbaga caniac no sadino ti ayan ta pigsam a dackel unay.
Ket naaramid idi, nga idinto nga isu pinairutanna iti tumunggal aldaw cadagiti sasaona, ket isu inuyotanna, a ti cararuana nariribuc agingga ken patay.
Ket isu imbagana kencuana amin a pusona, ket kinunana kencuana, Ti pangiskis saan idi nga imay iti rabaw ti oloc; ta siac idi ti maysa a Nazareo ti Dios nanipud iti tian ni inac: no mapukisanac coma, iti casta pumanawton caniac ti bilegco, ket agcapuyacto, ket agbalinacto a cas iti uray siasino a sabali a tao.
Ket idinto a nakita ni Dalila nga isu imbagana amin a pusona, nagbaon ket inayabanna dagiti appoen dagiti Filisteos, a kinunana, Sumang-atcayo iti daytoy a daras, ta isu imbagana caniac amin a pusona
Idin dagiti appoen dagiti Filisteos simmang-atda kencuana, ket iniggamanda nga inyeg ti cuarta.
Ket isu pinaturogna idi iti rabaw dagiti tumengna; ket nangayab iti maysa a tao, ket kiniskisanna dagiti pito a parpargayen iti olona; ket isu rinugianna ti nangparigat kencuana, ket ti pigsana pimmanaw kencuana.
Ket isu kinunana kencuana, Samson, dagiti Filisteos addada iti dennam
Ket isu nagriing iti turogna, ket kinunana, Siac lumsotacto a cas cadagiti dadduma a tiempo, ket macalapsutacto
Ngem dina amammo a ni Jehova immadayu idi kencuana.
Ngem dagiti Filisteos isu tiniliwda, ket sinuatda dagiti matana; ket isu insalogda idiay Gaza, ket isu pinarautanda cadagiti cawcawar a suer; ket isu naggilgiling idiay pagbaludan.
Nupay casta ti buoc ti olona nangrugi idi a tumobo manen, iti calpasan ti pannacapukisna.
Ket dagiti appoen dagiti Filisteos naguommongda a mangyawat iti dackel a daton ken Dagon a diosda, ken agragragsacda; ta kinuncunada, Ti diostayo inyawatna iti imatayo ni Samson a cabusortayo.
Ket idi a dagiti tattao isu nakitada, dinayawda ti diosda, ta kinuncunada, Ti diostayo inyawatna cadagiti im-imatayo ni Samson a cabusortayo, ken ti managdadael iti dagatayo, isu a nangpapatay idi cadagiti adu cadatayo.
Ket naaramid, nga idinto a dagiti puspusoda addada idi a siraragsac, a kinunada, Ayabanyo ni Samson, tapno agaramid cadatayo iti ay-ayam
Ket inayabanda ni Samson iti pagbaludan; ket nagaramid iti ay-ayam iti saclangda
Ket insaadda iti nagbabaetan dagiti ad-adigi.
Ket ni Samson kinunana idi ubing a nangkibin iti imana
Anusannac ta macarawac coma dagiti ad-adigi isuda a nagsaadan ti balay, tapno agsadagac coma cadacuada.
Ket ti balay adda idi a napno cadagiti lallaki ken babbai; ket amin dagiti appoen dagiti Filisteos addada idi sadiay; ket iti rabaw ti pangatepan adda idi tallo a ribu a lallaki ken babbai, nga agbuybuyada iti bayat a ni Samson nagaramid iti ay-ayam.
Ket ni Samson immasug ken Jehova, ket kinunana, O Apo Jehova agdawatac kenca, lagipennac, ket papigsaennac, agdawatac kenca, iti daytoy laeng a canito, O Dios, tapno maminpinsan a balsec coma dagiti Filisteos iti maipanggep cadagitoy dua a matac.
Ket ni Samson kinapetna dagiti dua a nagtengnga nga ad-adigi nga iti rabawda nagsaadan ti balay, ket nagsadag cadacuada, iti maysa ti imana a canawan, ket iti sabali ti imana a catigid.
Ket ni Samson kinunana, Bay-annac a matay agraman cadagiti Filisteos
Ket isu inbuaritna agraman ti amin a pigsana, ket ti balay narba iti rabaw dagiti appoen, ken iti rabaw dagiti amin a tattao nga addada idi kencuana
Iti casta dagiti natnatay nga isu pinapatayna idi pannacatayna adaduda ngem cadagiti pinapatayna idi panagbiagna.
Idin dagiti cacabsatna ken amin ti balay ni amana simmalogda, ket innalada ket isu insang-atda, ken intanemda iti nagbaetan ti Sora ken Estaol iti pagtaneman ni Manoa nga amana
Ket isu inocomanna ti Israel bayat ti duapulo a tawen.
Adda idi maysa a lalaki idiay caturodan ti Efraim, a ti naganna Mica.
Ket kinunana ken inana, Dagiti sangaribu ket sangagasut a capisi ti pirac, a naala idi kenca, a gapu cadacuada nagilunodca, ket insaom met cadagiti pagdengngegco adtoy, ti pirac adda caniac; isu innalac idi
Idin ni inana kinunana, Bendicionan coma ni Jehova ti anacco.
Ket isu insublina ken inana dagiti sangaribu ket sangagasut a capisi ti pirac; ket ni inana kinunana, Pudno idatonco daytoy a pirac ken Jehova manipud iti imac nga agpaay iti anacco, tapno mangaramid coma iti ladawan a kinitikitan ken sinocog; gapuna isu isublicto ita kenca.
Ket idi nga insublina ken inana dagiti pirac, ni inana nangala iti dua gasut a capisi ti pirac, ket isu intedna ida iti agtuntunaw, ket nangaramid cadagidiay iti maysa a ladawan a kinitikitan ken sinocog; ket adda idi idiay balay ni Mica.
Ket ni lalaki a Mica addaan idi iti balay dagiti didios: ket nagaramid iti maysa nga efod, ken terafim, ket kinonsagrarna ti maysa cadagiti annacna a lalaki, a nagbalin a padina.
Cadagidiay nga al-aldaw awan idi ti ari iti Israel: ti tumunggal maysa a tao aramidenna idi daydi a nalinteg iti matana met laeng.
Ket adda idi maysa nga agtutubo a lalaki a taga Belen ti Juda, iti familia ni Juda, nga isu Levita; ket naggangannaet sadiay.
Ket ti agtutubo a lalaki pimmanaw idi iti Belen nga ili ti Juda, tapno aggangannaet iti sadinoman a pacasaracanna iti lugar; ket isu immay iti caturodan ti Efraim iti balay ni Mica, idi nga isu nagpagpagna.
Ket ni Mica kinunana kencuana, Sadino ti naggapuam
Ket isu kinunana kencuana, siac Levitaac a taga Belen ti Juda, ket innac aggangannaet iti sadinoman a pacasaracac iti lugar.
Ket ni Mica kinunana kencuana, Makipagtaengca caniac, ket sicanto ti amac ken padi; ket siac mangtedacto kenca iti sangapulo a capisi ti pirac iti macatawen, ken iti pagan-anay a pagpelles, ken iti taraonmo
Iti casta ti Levita simrec.
Ket ti Levita napnec iti pannakinaedna iti daydi a tao; ket daydi agtutubo a lalaki cas la maysa cadagiti annacna kencuana.
Ket ni Mica kinonsagrarna ti Levita, ket daydi nga agtutubo a lalaki nagbalin a padina, ket nagnaed idiay balay ni Mica.
Idin ni Mica kinunana, Ita ammoc a ni Jehova agaramidto caniac iti imbag, agsipud ta addaanac iti maysa a Levita a padi.

Cadagidi nga al-aldaw awan idi ti ari iti Israel: ket cadagidi nga al-aldaw ti caputotan dagiti Danitas agsapsapulda idi iti maysa a tawid tapno pagtaengan; ta agingga iti daydi nga aldaw ti tawidda saan pay a naipaay cadacuada iti tengnga dagiti capcaputotan ti Israel.
Ket dagiti annac ni Dan imbaonda a naggapu iti familiada dagiti lima a lallaki a naggapuda iti amin a bilang, lallaki a mamaingel, a naggapuda iti Saraa, ken Estaol, tapno siimenda ken sukimatenda coma a naimbag ti daga; ket kinunada cadacuada, Incayo, ket siimenyo ti daga
Ket isuda immayda iti caturodan ti Efraim agingga iti balay ni Mica, ket nagdagusda idiay.
Idi addada iti asideg ti balay ni Mica, nalasinda ti timec daydi agtutubo a lalaki a Levita; ket dimmagasda idiay, ket isuda kinunada kencuana, Asino ti nangyeg kenca ditoy
ket ania ti aramidem ditoy a lugar
ket ania ti adda kenca ditoy?
Ket isu kinunana cadacuada, Iti castoy ken castoy ti nangaramidan caniac ni Mica, ket tinangdanannac, ket nagbalinac a padina.
Ket kinunada kencuana, Agdawatcami kenca Umumanca man iti patigmaan ti Dios, tapno maammoanmi coma no iti dalanmi nga papanammi narang-ayto.
Ket ti padi kinunana cadacuada, Incayo a sitatalna; iti saclang ni Jehova isu ti dalanyo iti papananyo.
Idin dagiti lima a lallaki pimmanawda, ket immayda iti Lais, ket nakitada dagiti tattao, nga addada idi kencuana, nga isuda agtaengda iti kinatalged, a mayalubog iti cadawyan dagiti Sidonio, natalnada ken natalgedda; ta sadiay awan ti uray asino nga adda iti daga, nga addaan iti kinaturay, a mangicabil coma cadacuada iti bain iti uray ania, ket isuda adayuda idi cadagiti Sidonio, ket saanda a makibibiang idi iti uray siasino a tao.
Ket isuda immayda cadagiti cacabsatda idiay Sora ken Estaol: ket dagiti cacabsatda kinunada cadacuada, Ania ti cunayo?
Ket isuda kinunada, Tumacdercayo, ket sumang-attayo a maibusor cadacuada; ta nakitami ti daga, ket adtoy, isu namayengmeng unay
Ket dacayo agtalnacayo dicayo agmayamay ala a mapan ken sumrec iti panagtagicua iti daga.
Intono dacayo, umaycayto iti maysa nga ili a natalged, ket ti daga isu ti nalawa; ta ti Dios inyawatna ita imayo, maysa a lugar a sadiay awan masapsapul iti uray ania nga adda iti lubong.
Ket rimmuarda manipud sadiay iti familia dagiti Danitas a naggapu iti Sora ken Estaol, dagiti innem a gasut a lallaki a nangibarikesda cadagiti ig-igam ti gubat.
Ket simmang-atda, ket nagpacarsoda idiay Kiryat-jearim sadi Juda: gapuna a ninaganda daydiay a lugar iti Mahane-dan agingga iti daytoy nga aldaw; adtoy, adda iti licudan ti Kiryat-jearim.
Ket immalatiwda manipud sadiay agingga iti caturodan ti Efraim, ket immayda iti balay ni Mica.
Idin simmungbat dagiti lima a lallaki, a napan idi nagsiim iti ili a Lais, ket kinunada cadagiti cacabsatda, Ammoyo a cadagitoy a balbalay adda efod, ken terafim, ken ladawan a kinitikitan ken ladawan a sinocog
gapuna a panunotenyo no ania ti aramidenyo coma.
Ket isuda dimmagasda kencuana, ket immayda iti balay daydi agtutubo a Levita, iti balay met laeng ni Mica, ket sinaludsudda kencuana iti maipapan iti casasaadna.
Ket dagiti innem a gasut a tattao a nagibarikes cadagiti ig-igam ti gubat, nga isuda dagiti annac ni Dan, sitatacderda idi iti pagsercan ti ruangan.
Ket dagidi lima a lallaki, a napan idi nangsiim iti daga immulida, ket immayda idiay, ket innalada ti ladawan a kinitikitan, ken ti efod, ken ti terafim, ken ti ladawan a sinocog: ket ti padi nagtacder iti pagsercan ti ruangan agraman dagiti innem a gasut a lallaki a nangibarikes cadagiti igigam ti gubat.
Ket idi a dagitoy simrecda iti balay ni Mica, ket napanda innala ti ladawan a kinitikitan, ti efod, ken ti terafim, ken ti ladawan a sinocog, ti padi kinunana cadacuada, Ania ti aramidenyo aya?
Ket isuda kinunada kencuana, Agtalnaca, iyapputmo ta imam ita ngiwatmo, ket makicuyogca cadacami, ket sicanto ti amami ken padi: nasaysayaat aya kenca nga agpadica iti balay ti maymaysa a tao, wenno agpadica iti maysa a caputotan ken familia ti Israel?
Ket ti puso ti padi nagragsac, ket innalana ti efod, ken terafim, ken ti ladawan a kinitikitan, ket napan iti tengnga dagiti tattao.
Iti casta isuda nagsublida, ket pimmanawda, ket incabilda dagiti babassit nga ubbing ken dagiti an-animal ken dagiti sansanicua iti sangoananda.
Ket idinto nga isuda addada iti adayu bassit manipud iti balay ni Mica, dagiti tattao a nagnaed cadagiti balbalay iti asideg iti balay ni Mica naguornongda, ket kinamacamda dagiti annac ni Dan.
Ket isuda pinuccawanda dagiti annac ni Dan
Ket isuda intaliawda dagiti rupada, ket kinunada ken Mica, Ania ti nadadael kenca nga umayca agraman iti casta a buyot?
Ket isu kinunana, Dacayo innalayo dagiti didiosco nga inaramidco, ken ti padi, ket pimmanawcayo, ket ania pay ti adda caniac
ket casano ngarud ti panagcunayo caniac, Ania ti nadadael kenca?
Ket dagiti annac ni Dan kinunada kencuana, Dica ipangngeg ta timecmo iti tengngami, di la ket ta dagiti lallaki a naglucsaw cabilendacayo, ket madadaelmo dayta biagmo, agraman dagiti bibiag dagiti cabbalaymo.
Ket dagiti annac ni Dan napanda iti dalanda: ket idi a makita ni Mica nga isuda napigsada unay nga agpaay kencuana, nagbaw-ing ket simmubli iti balayna.
Ket isuda innalada daydiay nga inaramid ni Mica, ken ti padi nga adda idi kencuana, ket immayda iti Lais, a maysa nga ili a natalged ken natalna, ket kinabilda ida iti tadem ti campilan, ket pinansgedanda ti ili iti apuy.
Ket awan idi ti mangispal, ta isu adayu idi iti Sidon, Ket isuda dida idi makibibiang iti uray siasinoman a tao; ket adda idi iti lobong nga adda iti abay ti Bet-rehob
Ket isuda binangonda ti ili, ket nagnaedda kencuana.
Ket ginaladanda ti nagan ti ili iti Dan, a mayalubog iti nagan ni Dan nga amada, a nayanac idi ken Israel; nupay ti nagan ti ili idi isu ti Lais idi unana.
Ket dagiti annac ni Dan pinatacderda a maipaay cadacuada met laeng daydi ladawan a kinitikitan; ket ni Jonatan nga anac a lalaki ni Gerson, nga anac a lalaki ni Moises, isu ken dagiti annacna isuda idi dagiti padi iti caputotan dagiti Danitas agingga iti aldaw a pannacacayaw ti daga.
Iti casta isuda pinatacderda nga agpaay cadacuada met laeng daydi ladawan a kinitikitan ni Mica, nga inaramidna idi, iti amin a tiempo a ti balay ti Dios adda idi idiay Silo.
Ket naaramid cadagidi nga al-aldaw, idi awan ti ari iti Israel, nga adda idi maysa a Levita a naggangannaet iti caadayuan a bacras ti caturodan ti Efraim, a nangala nga agpaay kencuana iti babai a camalala idiay Belen ti Juda.
Ket di camalalana nagbalangcantis a maibusor kencuana, ket nagawid nanipud kencuana agingga iti balay ni amana idiay Belen ti Juda, ket adda idi sadiay iti bayat ti uppat a bulan.
Ket ni asawana timmacder, ket napan simmurot kencuana, tapno isu casaona a siemma unay, tapno isu alaenna manen, ket isu addaan maysa nga adipen, ken sanga-paris nga asno: ket ti babai isu inyegna iti balay ni amana: ket idi a ti ama ti balasang isu ti nakitana, nagragsac a simmabet kencuana.
Ket ni catuganganna, nga ama ti balasang isu tinactacna; ket isu nakitaeng kencuana bayat ti tallo nga aldaw; iti casta nanganda ken imminumda, ket nagdagus idiay.
Ket naaramid iti maicapat nga aldaw, nga isuda bimmangonda a nasapa iti bigat, ket isu bimmangon tapno agawid: ket ti ama ti balasang kinunana iti manugangna, Pakirdem ta pusom iti sangcasacmol a tinapay, ket iti calpasanna incayonto iti dalanyo.
Iti casta isuda nagtugawda, ket nanganda ken imminumda, isuda a dua: ket ti ama ti babai kinunana iti lalaki: Siac agdawatac kenca, a maay-ayoca coma iti panagtactacmo iti agpatnag, ket bay-am ta pusom nga agragsac.
Ket ti lalaki timmacder tapno agawid; ngem ni catuganganna isu inuyotanna, ket nagdagus manen idiay.
Ket timmacder a nasapa iti bigat iti maicalima nga aldaw tapno agawid; ngem ti ama ti balasang kinunana, Dawatec kenca pakirdem ta pusom, ket agtactaccayo coma agingga iti panaglikig ti aldaw; ket isuda nanganda, isuda nga agpadpada.
Ket idi a ti lalaki timmacder tapno mapan, isu, ken ti camalalana, ken ti adipenna, ni catuganganna, nga ama ti balasang, kinunana kencuana, Adtoy, a ti aldaw agturong iti rabii, agdawatac cadacayo nga agtactaccayo nga agpatnag: adtoy, ti aldaw aggibus, agdagusca ditoy tapno ta pusom naragsac coma; ket intono bigat gamudenyonto a masapa ti dalanyo, tapno mapanca iti pagtaengan.
Ngem ti lalaki dina kinayat ti nagtactac iti daydi a rabii, no di ket timmacder ket nagawid, ket immay agingga iti sango iti Jebus, (isu met laeng ti Jerusalem): ket addada idi kencuana ti sangca-paris nga asno a sisisilla; adda met kencuana ti camalalana.
Ket idi nga isuda addada iti asideg ti Jebus, ti aldaw nalpasen; ket ti adipen kinunana ken apona, Agdawatac kenca, umayca ket dumagastayo iti daytoy nga ili dagiti Jebuseo, ket agdagustayo coma kencuana.
Ket ni apona kinunana kencuana, Ditayto dumagas iti ili ti gangannaet, a saan a dagiti cucua dagiti annac ti Israel; ngem lumabastayo nga agturong iti Gabaa.
Ket kinunana iti adipenna, Umayca, ket umadanitayo coma iti maysa cadagitoy a luglugar; ket datayo agdagustayo idiay Gabaa, wenno idiay Rama.
Iti casta isuda limmabasda ket napanda iti dalanda; ket ti init limneken cadacuada iti asideg ti Gabaa, a cucua ti Benjamin.
Ket isuda simmiccoda, a mapan agdagus idiay Gabaa: ket isu simrec ket timmugaw iti calzada ti ili, ta awan idi ti tao a nangawat cadacuada iti balayna tapno agdagusda.
Ket, adtoy, ti maysa a lacay immay a naggapu iti trabajo manipud iti away iti malem: ket ti tao taga caturodan ti Efraim idi, ket naggangannaet idiay Gabaa; ngem dagiti tattao idiay a lugar isuda idi dagiti Benjamitas.
Ket isu intangadna dagiti matana, ket nakitana ti agbaliasat a tao iti calzada ti ili; ket ti lacay kinunana, Sadino ti papanam
ken sadino ti naggapuam?
Ket isu kinunana kencuana, Naglasatcami a naggapu sadi Belen ti Juda agingga iti caadayuan a bacras ti caturodan ti Efraim, ta taga idiayac, ket napanac idi agingga iti Belen ti Juda, ket innac ita iti balay ni Jehova, ket awan ti nangala caniac iti balayna.
Nupay casta adda a padapada garami ken sagana a canen nga agpaay cadagiti asnomi; ken casta met adda tinapay ken arac nga agpaay caniac ken agpaay iti adipenmo a babai, ken agpaay iti agtutubo a lalaki nga adda cadagiti adipenmo: ket awan ti masapul nga uray ania.
Ket ti lacay kinunana, Talna ti adda coma kenca; amin dagiti masapsapulmo maipabiang coma caniac, isuna laeng a dica coma agdagus iti calzada.
Iti casta isu inyegna iti balayna, ket iniccanna iti canen dagiti asnona; ket binuggoanda dagiti sacsacada, ket nanganda ken imminumda.
Ket idi nga isuda pinaragsacda dagiti puspusoda, adtoy, dagiti lallaki ti ili, dadduma a tattao a nacas-ang, linicmutda ti balay, a pampampagenda ti ruangan; nagsaoda iti apoen ti balay, a ti lacay, a cuncunada, Iruarmo ti tao a simrec iti balaymo, tapno isu ti maamammomi coma.
Ket ti tao, nga apoen ti balay rimmuar cadacuada, ket kinunana cadacuada, Saan, cacabsatco, agdawatac cadacayo, dicayo aramiden coma iti casta a kinadakes; ta daytoy a tao simrec iti balayco, dicayo aramiden coma daytoy a kinamauyong.
Adtoy, ditoy adda balasangco a virgen, ken ti camalalana; iruarconto ida ita, ket pagtamedenyo ida, ket aramidenyo cadacuada ti cas pagarupenyo a naimbag: ngem iti daytoy a tao dicayo arimiden coma ti uray ania a kinamauyong.
Ngem dagiti lallaki isu dida kinayat nga impangag: iti casta ti lalaki innalana ti camalalana, ket inruarna cadacuada; ket isu tinignayda, ket nagpalaloda kencuana iti nagpatnag iti daydi a rabii agingga iti bigat: ket idi a ti bigat mangrugi nga agbannawag, isu pinalubosanda a nagawid.
Idin ti babai immay iti panagbannawag ti aldaw, ket napasag iti sango ti ruangan ti balay daydi a tao isu nga ayan idi ni apona, agingga iti naglawag.
Ket ni apona bimmangon iti bigat, linuctanna dagiti ruangan ti balay, ket rimmuar a mapan iti dalanna; ket, adtoy, ti babai a camalalana nga adda idi a napasag iti sango ti ruangan ti balay, a dagiti im-imana naiparabawda iti dapian.
Ket isu kinunana kencuana, Bumangonca, ta intayon; ngem awan ti simmungbat: idin ti lalaki isu ti binangonna nga incabilna iti rabaw ti asnona; ket ti lalaki timmacder, ket napan iti lugarna.
Ket idi nga isu macagteng iti balayna, nangala iti maysa a buneng, ket iniggamanna ti camalalana, ket isu rinangrangcayna, camcameng ken camcameng, a pinagcasangapulona ket dua a capisi, ket pinaipanna ida cadagiti amin a bedbeddeng ti Israel.
Ket naaramid idi a casta, nga amin a nacakita kencuana, kinunada, Awan ti casta nga aramid a naaramid wenno nakita nanipud iti aldaw a dagiti annac ti Israel simmang-atda a naggapu iti daga ti Egipto agingga iti daytoy nga aldaw: Isu panunutenyo, mangalacayo iti patigmaan, ket agsaocayo.
Idin amin dagiti annac ti Israel rimmuarda, ket ti gimong nagurnong a cas maymaysa a tao, manipud Dan agingga iti Beer-seba, agraman iti daga ti Galaad, ken Jehova idiay Mizpa.
Ket dagiti pangpangolo dagiti amin a tattao, a dagiti amin met laeng capcaputotan ti Israel nagparangda iti paggigimongan ti ili ti Dios, nga uppat a gasut a ribu a magmagna a nagtagicampilanda.
(Ita dagiti annac ni Benjamin nangngegda nga dagiti annac ti Israel simmang-atda idi iti Mizpa.) Ket dagiti annac ti Israel kinunada, Ibagayo cadacami, casano ti pannacaaramid idi daytoy a kinadakes?
Ket ti Levita, nga asawa ti babai a napapatay, simmungbat ket kinunana, Siac immayac idiay Gabaa, a cucua ti Benjamin, siac ken ti camalalac, tapno agdaguscami.
Ket dagiti lallaki ti Gabaa timmacderda a maibusor caniac, ket inalicubcubda ti balay iti aglawlaw caniac iti rabii; pinanunutda ti mamapatay, caniac ket ni camalalac pinilitda, ket natay idi.
Ket innalac ti camalalac, ket isu pinutputedco a pinispisi, ket isu imbaonco iti amin a ili ti tawid ti Israel; ta isuda inaramidda ti kinagaramugam ken kinamauyong iti Israel.
Adtoy, dacayo nga annac ti Israel, dacayo amin, mangtedcayo ditoy iti pammagbaga ken pammatigmaanyo.
Ket amin dagiti tattao timmacderda a cas maymaysa a tao, a kinunada, Awan cadatayo ti mapanto iti toldana, awan cadatayo ti agsublinto iti balayna.
No di ket ita daytoy ti banag nga aramidentayonto iti Gabaa: intayto a maibusor kencuana a ginnasangasat;
Ket mangalatayto cadagiti sangapulo a tattao iti tumunggal sangagasut cadagiti amin a capcaputotan ti Israel, ket sangagasut iti maysa a ribu, ket sangaribu iti sangapulo ribu, tapno mapanda mangala cadagiti balbalon nga agpaay cadagiti tattao tapno aramidenda coma, intono umayda iti Gabaa ti Benjamin, ti mayanatop iti amin a kinamauyong nga inaramidda iti Israel.
Iti casta amin dagiti lallaki ti Israel naguurnongda a maibusor iti ili, nagcucuyogda a cas maymaysa a tao.
Ket dagiti capcaputotan ti Israel nangibaonda cadagiti lallaki iti amin a caputotan ni Benjamin, a kinunada, Ania a kinadakes daytoy a naaramid iti tengngayo?
Gapuna ita yawatyo dagiti tattao, a dagiti lallaki a nacas-ang, nga addada iti Gabaa, tapno papatayenmi ida coma, ket iwacsimi coma ti kinadakes manipud iti Israel
Ngem ti Benjamin dina kinayat nga impangag ti timec dagiti cacabsatna nga annac ti Israel.
Ket dagiti annac ni Benjamin naguornongda a naggapu cadagiti il-ili agingga iti Gabaa, tapno mapanda a makigubat a maibusor cadagiti annac ti Israel.
Ket dagiti annac ni Benjamin nabilangda iti daydi nga aldaw a naggapuda cadagiti il-ili, duapulo ket innem a ribu a lallaki a nagtagicampilan, malacsid dagiti agnaed iti Gabaa, a nabilangda idi iti pito gasut a lallaki a napili.
Cadagitoy amin a lallaki adda pito gasut a lallaki a napili a caannawidanda ti ima a catigid, ti tumunggal maysa mangipallatibong iti bato iti maysa a buoc, ket saan a bumiddot.
Ket dagiti tattao ti Israel, malacsid ti Benjamin, nabilangda idi iti uppat a gasut a ribu a lallaki a nagtagicampilan; amin dagitoy isuda dagiti tattao ti gubat.
Ket dagiti annac ti Israel timmacderda, ket simmang-atda agingga iti Bet-el ket nagdawatda iti patigmaan iti Dios; ket kinunada, Siasino cadacami ti umuna a sumang-atto iti gubat a maibusor cadagiti annac ni Benjamin
Ket ni Jehova kinunana, Ni Juda sumang-atto nga umuna.
Ket dagiti annac ti Israel bimmangonda iti bigat, ket nagpacarsoda a maibusor iti Gabaa.
Ket dagiti lallaki ti Israel rimmuarda idi a manggubat a maibusor iti Benjamin; ket dagiti lallaki ti Israel inurnosda ti gubat a maibusor cadacuada idiay Gabaa.
Ket dagiti annac ni Benjamin rimmuarda iti Gabaa, ket nangipasagda iti daga iti duapulo ket dua a ribu cadagiti Israelitas iti daydi nga aldaw.
Ket dagiti tattao, a lallaki ti Israel, immingelda, ket inurnosda manen ti gubat iti disso a nangurnosanda iti immuna nga aldaw.
Ket dagiti annac ti Israel simmang-atda, ket nagsangitda iti sango ni Jehova agingga iti malem; ket nagsaludsodda ken Jehova, a kinunada, Umasidegacto manen iti gubat a maibusor cadagiti annac ni Benjamin a cabsatco
Ket ni Jehova kinunana, 
Sumang-atcayo a maibusor kencuana.
Ket dagiti annac ti Israel immasidegda a maibusor cadagiti annac ni Benjamin iti maicadua nga aldaw.
Ket ti Benjamin napan a maibusor cadacuada a naggapu iti Gabaa iti maicadua nga aldaw, ket nangipasagda manen iti daga iti sangapulo ket walo a ribu cadagiti annac ti Israel; amin dagitoy nagtagicampilanda.
Idin amin dagiti annac ti Israel, ken amin dagiti tattao simmang-atda, ket immayda iti Bet-el, ket nagsangitda, ket nagtugawda idiay iti saclang ni Jehova, ket nagayunarda iti daydi nga aldaw agingga iti malem; ket nagidatonda cadagiti datdaton a mapuuran, ken datdaton iti cappia iti saclang ni Jehova.
Ket dagiti annac ti Israel nagsaludsodda ken Jehova, (ta ti lacasa ti tulag ti Dios adda idiay cadagidi nga al-aldaw.
Ket ni Finees, nga anac ni Eleazar, nga anac ni Aaron, nagtacder idi iti saclangna cadagidi nga aldaw), a kinunana, Nupay casta rumuaracto manen iti gubat a maibusor cadagiti annac ni Benjamin a cabsatco, wenno agsardengacto
Ket ni Jehova kinunana, sumang-atca; ta intono bigat yawatconto ita imam.
Ket ti Israel nangisaad cadagiti agsaneb a maibusor iti Gabaa iti aglicmut.
Ket dagiti annac ti Israel simmang-atda a maibusor cadagiti annac ni Benjamin iti maicatlo nga aldaw, ket inurnosda ti gubat a maibusor iti Gabaa, a cas cadagidi sabali a daras.
Ket dagiti annac ni Benjamin rimmuarda a maibusor cadagiti tattao, ket nayadayuda iti ili; ket rinugianda ti nangcabil ken namapatay cadagiti tattao, a cas cadagidi sabsabali a daras, cadagiti calcalzada a napatac, maysa cadagidiay sumang-at iti Bet-el, ket ti sabali agpa-Gabaa, iti away, iti agtallopulo a tattao ti Israel.
Ket dagiti annac ni Benjamin kinunada, Isuda macabilda iti sangoanantayo, a cas la idi immuna
Ngem dagiti annac ti Israel kinunada, Agtalawtayo coma, ket yadayutayo ida iti ili agingga cadagiti calcalzada a napatac.
Ket timmacderda amin dagiti tattao ti Israel idiay lugarda, ket naguornosda idiay Baal-tamar: ket dagiti pagsaneben ti Israel rimmuarda iti lugarda, idiay met laeng Maareh-geba.
Ket immayda a maibusor iti Gabaa dagiti sangapulo a ribu a lallaki a napili ti amin nga Israel, ket ti gubat nacaro idi; ngem dagidiay dida amammo a ti dakes umadani idi cadacuada.
Ket ni Jehova kinabilna ti Benjamin iti sango ti Israel; ket dagiti annac ti Israel nangipasagda iti Benjamin iti daydi nga aldaw cadagiti duapulo ket lima a ribu ket sangagasut a lallaki, amin dagitoy nagtagicampilanda.
Iti casta dagiti annac ni Benjamin nakitada nga isuda macabilda idi; ta dagiti lallaki ti Israel pinalamlamanda ti Benjamin, ta nagtalecda cadagiti agsaneb nga incabilda idi a maibusor iti Gabaa.
Ket dagiti agsaneb nagdarasda, ket dimmuclosda iti Gabaa, ket dagiti agsaneb naglayonda, ket kinabilda ti amin nga ili iti tadem ti campilan.
Ket ti nadutocan a tanda cadagiti lallaki ti Israel ken dagiti agsaneb isu idi, nga isuda agaramidda coma iti dackel nga ulep nga asuc a bumangon manipud iti ili.
Ket dagiti lallaki ti Israel nagsublida iti gubat, ket ti Benjamin rinugianna ti nangsugat ken namapatay cadagiti lallaki ti Israel cadagiti agtallopulo a tattao; ta isuda kinunada, Pudno nga isuda macabilda iti saclangtayo, a cas idi immuna a gubat.
Ngem idi a ti ulep mangrugi a bumangon manipud iti ili iti maysa a monmon ti asuc dagiti Benjamitas kimmitada iti licudda; ket, adtoy, nga iti amin nga ili umuli iti asuc nga agpalangit.
Ket dagiti lallaki ti Israel nagsublida, ket dagiti lallaki ti Benjamin nagcullayawda idi; ta nakitada a ti dakes immay idi cadacuada.
Gapuna nga intallicudda dagiti bucbucotda iti sango dagiti lallaki ti Israel agingga iti dalan ti let-ang; ngem ti gubat simmurot a siiinget cadacuada; ket dagiti rimmuar cadagiti il-ili pinasagda ida iti nagngalayanna.
Isuda linacubda dagiti Benjamitas, ket kinamatda ida, ket nagamudanda ida cadagiti luglugar a paginanaanda, agingga iti sango ti Gabaa nga agpaleleggacan ti init.
Ket idiay napasagda iti Benjamin dagiti sangapulo ket walo a ribu a lallaki amin dagitoy isuda idi dagiti tattao a mamaingel.
Ket isuda nagsublida, ket nagtalawda a nagpalet-ang iti bato ti Rimmon:
ket isuda nacasaracda manen cadacuada cadagiti daldalan a napatac cadagiti lima ribu a lallaki, ket kinamatda ida agingga iti Gidom, ket nangcabilda cadacuada cadagiti dua a ribu a lallaki.
Iti casta amin dagidi napasag iti Benjamin iti daydi nga aldaw duapulo ket lima a ribu a lallaki a nagtagicampilan; amin dagitoy isuda idi dagiti lallaki a mamaingel.
Ngem innem a gasut a lallaki nagsublida ken nagtalawda a nagpalet-ang iti bato ti Rimmon, ket nagyanda idiay bato ti Rommon bayat ti uppat a bulan.
Ket dagiti lallaki ti Israel nagsublida manen cadagiti annac ni Benjamin, ket kinabilda ida iti tadem ti campilan, padapada ti dagup ti ili ken an-animal, ken amin a nasaracanda: casta met amin dagiti il-ili a nasaracanda pinasgedanda iti apuy.
Ket dagiti lallaki ti Israel insapatada idi idiay Mizpa, a kinunada, Awan cadatayo ti mangtedto iti anacna a babai a maiyasawa iti Benjamin.
Ket dagiti tattao immayda iti Bet-el, ket nagtugawda idiay agingga iti malem iti saclang ti Dios, ket inngatoda dagiti timtimecda, ket nagsangitda iti nacaro.
Ket isuda kinunada, O Jehova, a Dios ti Israel, apay aya daytoy a naaramid iti Israel, nga iti daytoy nga aldaw maysa a caputotan agcurang iti Israel?
Ket naaramid idi iti sumono nga aldaw, a dagiti lallaki timmacderda iti agsapa, ket namangonda idiay iti maysa nga altar, ket nagidatagda cadagiti datdaton a mapuuran ken datdaton ti cappia.
Ket dagiti annac ti Israel kinunada, Siasino ti adda cadagiti amin a caputotan ti Israel a di-simmangat iti gimong ken Jehova
Ta isuda nagaramidda idi iti dackel a sapata maipapan iti daydiay a di-simmang-at ken Jehova idiay Mizpa, a kinunada, Isu maicabil a di bumorong ken patay.
Ket dagiti annac ti Israel nagbabawida a gapu iti Benjamin a cabsatda, ket kinunada, Adda maysa a caputotan a naipusay iti Israel iti daytoy nga aldaw.
Casano ti aramidentayonto a gapu cadagiti assawa nga agpaay cadagidiay nga natda, agsipud ta datayo insapatatayo gapu ken Jehova a ditayto mangted cadacuada cadagiti annactayo a babbai nga asawaenda?
Ket kinunada, Adda maysa cadagiti caputotan ti Israel a saan a simmang-at ken Jehova idiay Mizpa
Ket, adtoy, sadiay awan ti immay iti pacarso a naggapu iti Jabes-galaad agingga iti gimong.
Ta idi a dagiti tattao nabilangda, adtoy, awan sadiay dagiti agnaed ti Jabes-galaad.
Idin ti gimong nangibaon idiay cadagiti sangapulo ket dua a ribu a lallaki cadagiti camamaingelan, ket binilinda ida, a kinunada, Incayo ket cabilenyo iti tadem ti campilan dagiti agnaed ti Jabes-galaad, agraman cadagiti babbai ken cadagiti babassit nga ubbing.
Ket daytoy isu ti banag nga aramidenyonto: dacayo dadaelenyonto a talipupusen tumunggal lalaki, ken tumunggal babai a nakicaidda idi iti lalaki.
Ket nacasaracda cadagiti agnaed ti Jabes-galaad cadagiti uppat a gasut a babbalasang a virgen a di nacaammo iti lalaki gapu iti pannakicaiddana kencuana; ket inyegda ida iti pacarso idiay Silo, nga adda idiay daga ti Canaan.
Ket amin a gimong nangibaonda ket nagsaoda cadagiti annac ni Benjamin nga addada idi idiay bato ti Rimmon, ket impablaacda ti cappia cadacuada.
Ket ti Benjamin nagsubli idi a tiempo; ket intedda cadacuada dagidi babbai a biniagda cadagiti babbai ti Jabes-galaad: ket nupay casta saanda idi nga umanay cadacuada.
Ket dagiti tattao nagbabawianda ida a gapu iti Benjamin, agsipud ta ni Jehova inaramidna ti pannacadadael cadagiti capcaputotan ti Israel.
Idin dagiti lallacay ti gimong kinunada, Casano ti aramidentayonto a gapu cadagiti assawa a maipaay cadagiti natda, agsipud ta dagiti babbai iti Benjamin nadadaelda?
Ket kinunada, Adda coma maysa a tawid a maipaay cadagidiay a nacatalaw iti Benjamin, tapno ti maysa a caputotan saan coma a mapunas iti Israel.
Ngem datayo met laeng ditayo mabalin ida nga iccan cadagiti assawada cadagiti annactayo a babbai: ta dagiti annac ti Israel insapatada idi, a kinunada, Mailunod coma daydiay a mangted iti asawa iti Benjamin.
Ket kinunada, Adtoy, nga adda fiesta ni Jehova iti tinawentawen idiay Silo, nga adda iti amianan ti Bet-el, iti daya ti dalan a napatac a sumang-at manipud iti Bet-el agingga iti Siquem, ken iti abagatan ti Lebona.
Ket binilinda dagiti annac ni Benjamin, a kinunada, Incayo, ket agsanebcayo idiay cauv-uvasan;
Ket agsiputcayo, ket, adtoy, a no rumuar dagiti annac a babbai ti Silo nga agsasalada cadagiti salsala, isunton ti iruruaryo cadagiti cauv-uvasan, ket cumemmegcayto tunggal maysa iti asawaenna cadagiti annac a babbai ti Silo, ket incayto iti daga ti Benjamin.
Ket isunto, nga intono dagiti ammada wenno cacabsatda a lallaki agpulongda cadacami, dacami cunaminto cadacuada, Ipalubosyo cadacuada a siaasi cadacami; yantangay dacami dicami nangala ti agpaay tumunggal lalaki cadacuada ti asawana idiay paggugubatan, uray dacayo dicayo inted ida cadacuada; no saan a casta ita dacayo coma ti macabasol.
Ket dagiti annac ni Benjamin inaramidda iti castoy, ket nangalada cadacuada cadagiti assawada, a mayalubog iti bilangda, cadagiti agsalsala idi isuda dagiti innalada: ket napanda ken simmublida iti tawidda, ket binangonda dagiti il-ilida, ket nagnaedda cadacuada.
Ket dagiti annac ti Israel pimmanawda nanipud sadiay idi a tiempo tumunggal lalaki iti caputotanna ken familiana, ket napanda tunggal tao manipud sadiay agingga iti tawidna.
Cadagidi nga al-aldaw awan idi ti ari idiay Israel: ti tumunggal tao aramidenna idi daydi a nalinteg iti matana met laeng.