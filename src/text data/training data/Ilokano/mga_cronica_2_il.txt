II CRONICAS
1
Ti panagdayaw ni Salomon idiay Gabaon
Ket ni Salomon nga anac a lalaki ni David napatibker iti pagarianna, ket ni Jehova a Diosna adda idi kencuana, ket pinatanocna iti napalalo.
Ket ni Salomon nagsao iti amin nga Israel, cadagiti capcapitan dagiti rinibu ken ginasut, ken cadagiti oc-ocom, ken iti tunggal pangolo iti amin nga Israel, dagiti pangpangoloen dagiti balbalay dagiti amma.
Iti casta ni Salomon, ken iti amin a gimong a naicuyog kencuana, napanda iti nangato a disso nga adda idi idiay Gabaon; ta adda idiay idi ti tolda ti gimong ti Dios, a ni Moises nga adipen ni Jehova inaramidna idiay let-ang.
Ngem ti lacasa ti Dios inyeg ni David a naggapu idiay Kiriat-jearim agingga iti disso nga insagana ni David a maipaay iti lacasa; ta isu pinatacderna ti maysa a tolda a maipaay kencuana idiay Jerusalem.
Maysa pay ti altar a ginambangan, nga inaramid idi ni Baseleel nga anac a lalaki ni Uri, nga anac a lalaki ni Hur, adda idi idiay sangoanan ti tabernaculo ni Jehova: ket ni Salomon ken ti gimong isu ti sinaracda.
Ket ni Salomon simmang-at sadiay iti sango ni Jehova agingga iti altar a ginambangan, nga adda idi idiay tolda ti gimong, ket indatagna ti sangaribu a datdaton a mapuuran iti rabawna.
Iti daydi a rabii ti Dios nagparang ken Salomon, ket kinunana kencuana, Kiddawem ti itedconto kenca.
Ket ni Salomon kinunana iti Dios, Sica imparangarangmo ti dackel a kinamanangngaasim ken David nga amac, ket pinagarinac iti saadna.
Ita, O Jehova a Dios, pasingkedam coma ti carim ken David nga amac; ta pinagarinac iti maysa nga umili a cas iti tapoc ti daga iti caaduda.
Itdem caniac ita ti kinasirib ken pannacaammo, tapno macaruarac ken macastrecac iti sango daytoy nga umili; ta siasino ti macabalin nga agocom itoy nga ilim, a casta unay ti cadackelna?
Ket ti Dios kinunana ken Salomon, Agsipud ta daytoy adda ita pusom, ket sica saanmo a dinawat ti kinabacnang, sanicua wenno dayaw, wenno ti biag dagidiay a gumura kenca, saanmo pay met a dinawat ti atiddug a panagbiag; no di ket kiniddawmo ti kinasirib ken pannacaammo a maipaay kenca, tapno mabalinmo ti agocom iti ilic, a cadacuada pinagarica:
Kinasirib ken pannacaammo mayawatda kenca; ken itdecto kenca ti kinabacnang, sanicua, ken dayaw, a cas saan a nalac-aman ti uray asinoman cadagiti nagar-ari idi sacbaymo; ket awanto met iti calpasam ti macagun-od iti capadana.
Iti casta ni Salomon napan nanipud iti nangato a disso nga adda idi idiay Gabaon, a naggapu iti sango ti tolda ti gimong agingga iti Jerusalem; ket nagari iti Israel.
Ket ni Salomon inurnongna dagiti luglugan ken lallaki nga agcacabayo: ket adda kencuana idi sangaribu ket uppat a gasut a luglugan, ken sangapulo ket dua nga ribu dagiti lallaki nga agcacabayo; nga isu incabilna cadagiti il-ili dagiti lugan, ken cumuyog iti ari idiay Jerusalem.
Ket ti ari inaramidna a ti pirac ken balitoc idiay Jerusalem cas la cadagiti batbato, ket dagiti cantingen isu inaramidna a cas la cadagiti caycayo a sicomoro nga adda iti daga a nababa, iti kinaruayda.
Ket dagiti cabcabayo nga adda idi ken Salomon naigapuda sadi Egipto; ket dagiti pagbaniagaen ti ari isuda ti nangawat cadacuada iti pinangen, tunggal pangen iti maysa a pateg.
Ket insang-atda ket inruarda sadi Egipto ti maysa a lugan a gapu iti innem a gasut a siclo a pirac, ket maysa a cabayo iti sangagasut ket limapulo: ken casta ti maipaay cadagiti amin nga ar-ari dagiti Jetteos, ken ti maipaay cadagiti ari ti Siria, isuda inruarda ida a gapu iti pannacaaramatda.
2
Ti panggep ni Salomon a mangbangon iti templo
Ket ni Salomon pinanggepna a bangonen ti maysa a balay a maipaay iti nagan ni Jehova, ken maysa a balay a maipaay iti pagarianna.
Ket ni Salomon nangbilang iti pitopulo ribu a lallaki nga agbunag cadagiti awawiten, ken walopulo ribu a lallaki nga agtagtaga iti cayo ken bato cadagiti banbantay, ken tallo a ribu ket innem a gasut a mangaywan cadacuada,
Ket ni Salomon nagbaon ken Huram, nga ari ti Tiro, a kinunana, Cas inaramidmo ken David nga amac, ket impawitmo kencuana dagiti caycayo a cantingen tapno bangonenna ti maysa nga balay a pagnaedanna, castamet ti aramidem caniac.
Adtoy, dandani bangonec ti maysa a balay a maipaay iti nagan ni Jehova a Diosco, tapno ipaayco kencuana, ken tapno puurac iti saclangna ti incienso dagiti nabanglo a recrecado, ken maipaay iti cancanayon a tinapay ti pamarang, ken maipaay cadagiti datdaton a mapuuran iti binigat ken minalem, cadagiti aldaw a panaginana, ken cadagiti luttuad, ken cadagiti nakedngan a fiesta ni Jehova a Diosmi
Daytoy maysa nga alagaden nga agnanayon iti Israel.
Ket ti balay a bangonec dackel; ta dackel ti Diosmi iti ngatoen dagiti amin a didios.
Ngem siasino ti macabalin a mangbangon iti balay a maipaay kencuana, idinto a ti langit ken ti langit dagiti langlangit isu dida malaon
siasinoac ngarud, a bangonec coma ti balay a maipaay kencuana, isuna laeng tapno puurac ti incienso iti saclangna?
Gapuna ita ibaonmo caniac ti maysa a lalaki a nalaing nga agtrabajo iti balitoc, ken iti pirac, ken iti gambang, ken iti landoc, ken iti purpura, ken carmesi, ken azul, ket ammona no casano ti panagkitikit ti amin a kita ti aramid a kinitikitan, tapno caddua coma dagiti nalaing a lallaki nga adda caniac iti Juda ken ditoy Jerusalem, isuda a sinapul ni David nga amac.
Casta met nga ipaw-itmo caniac dagiti caycayo cantingen, parparwa, ken sandalo, nga aggapu idiay Libano; ta ammoc nga dagiti ad-adipenmo ammoda ti panagpucan ti taricayo idiay Libano ket adtoy, dagiti ad-adipenco maicuyogdanto cadagiti ad-adipenmo,
Tapno mangisaganada met laeng a maipaay caniac iti taricayo a nawadwad; ta ti balay a dandani bangonec dackelto ken nacascasdaaw.
Ket, adtoy, itdecto cadagiti ad-adipenmo, cadagiti agtagtaga nga agpucan iti taricayo, ti duapulo a ribu a casucat ti cebada, ken duapulo a ribu a bat ti arac, ken duapulo a ribu a bat ti lana.
Idin ni Huram nga ari ti Tiro nagsubalit iti surat ket imbaonna ken Salomon, Agsipud ta ni Jehova ayatenna ti ilina, pinagarinaca cadacuada.
Ni Huram kinunana pay, Bendito ni Jehova a Dios ti Israel, a nangaramid ti langit ken daga, isu a nangted ken David nga ari iti maysa nga anac a masirib, nga addaan kinasaririt ken pannacaawat, a mangbangon coma ti balay a maipaay ken Jehova, ken maysa a balay a maipaay iti pagarianna.
Ket itan imbaonco ti maysa a lalaki a nalaing nga agaramid, nga addaan pannacaawat, a naggapu ken Huram nga amac,
Nga annac a lalaki ti maysa a babai cadagiti annac ni Dan; ket ti amana maysa a lalaki ti Tiro, nalaing nga agtrabajo iti balitoc, ken iti pirac, iti gambang, iti landoc, iti bato, iti taricayo, iti purpura, iti azul, ken iti lienzo a nalapat, ken iti carmesi, casta met nga agkitikit iti uray ania a kita ti aramid a kinitikitan, ken mangparnuay iti uray ania a maparnuay; tapno maited coma kencuana ti maysa a saad cadagiti lallakim a nalaing nga agaramid, ken cadagiti nalaing a lallaki ni apoc a David nga amam.
Gapuna ita ti trigo ken cebada, ti lana ken ti arac, a sinao caniac ni apoc, ipaw-itna coma cadagiti ad-adipenna:
Ket pucanenminto ti cayo idiay Libano, iti caadu a cas adda a pacasapulam; ket iyegminto kenca, a maiyunoy iti baybay agingga iti Joppe; ket isang-atmonto agingga iti Jerusalem.
Ket ni Salomon binilangna amin a gangannaet nga adda idi iti daga ti Israel a mayannurot iti panagbilang, isu a pinagbilang ni David nga amana cadacuada; ket nasaracanda a sangagasut limapulo ket tallo a ribu ket innem a gasut.
Ket tinudinganna ti pitopulo a ribu cadacuada a mangimet cadagiti aw-awiten ken walopulo a ribu nga agtagtaga idiay, ket tallo a ribu ket innem a gasut nga agay-aywan a mangisaad cadagiti tattao iti trabajo.
3
Idin nangrugi ni Salomon a mangbangon ti balay ni Jehova idiay Jerusalem iti bantay Moria, idiay nagparangan ni Jehova ken David nga amana, isu nga insaganana iti disso a tinudingan idi ni David idiay pagtaltagan ni Ornan a Jebuseo.
Ket isu inrugina ti mangbangon iti maicadua nga aldaw ti maicadua a bulan, iti maicapat a tawen ti panagarina.
Ket dagitoy dagiti cimiento nga incabil ni Salomon a maipaay iti pannacabangon ti balay ti Dios
Ti caatiddug a sinico a mayannurot iti umuna a panagrucod innem a pulo a sico, ket ti caacabana duapulo a sico.
Ket ti balcon nga adda idi iti sango ti balay, ti caatiddugna a mayannurot ti caatiddug ti balay duapulo a sico, ket ti cangatona sangagasut ket duapulo; ket kinalupcupanna iti uneg iti pulpulos a balitoc.
Ket ti dacdackel a balay binobedaanna iti cayo a parwa, a kinalupcupanna iti nasudi a balitoc, ket nangibutac iti dayta cadagiti caycayo a palma ken calcalangcang.
Ket inarcosanna ti balay cadagiti napateg a batbato a maipaay iti sayaatna: ket ti balitoc, balitoc a naggapu iti Parvaim.
Kinalupcupanna met ti balay, dagiti dadackel a caycayona, dagiti dapian, ken dagiti didingna, ken dagiti ruangan, iti balitoc; ket inkitikitna dagiti kerubin cadagiti diding.
Ket inaramidna ti casasantoan a balay; ti caatiddugna a mayannurot iti caacaba ti balay duapulo a sico ket ti caacabana duapulo a sico; ket kinalupcupanna iti nasudi a balitoc, a nagdagup iti innem a gasut a talento.
Ket ti timbeng dagiti lansa limapulo a siclo a balitoc
Ket kinalupcupanna dagiti nangatngato a silsiled iti balitoc.
Ket iti casasantoan a balay inaramidna dagiti dua a kerubin nga aramid a ladawan; ket kinalupcupanna ida iti balitoc.
Ket dagiti payac dagiti kerubin duapulo a sico ti caatiddugda ti payac ti maysa a kerubin lima a sico, a dimteng iti diding ti balay; ket ti sabali a payac castamet lima a sico, a dimteng iti sabali a payac ti kerubin.
Ket ti payac ti sabali a kerubin lima a sico, a dimteng iti diding ti balay; ket ti sabali a payac lima a sico met, a nakisaip iti payac iti sabali a kerubin.
Dagiti paypayac dagitoy a kerkerubin nagucradda iti duapulo a sico: ket nagtacder dagiti sacsacada, ket dagiti rupada simmangoda idi iti balay.
Ket inaramidna ti bengbeng nga asul ken purpura, ken carmesi, ken nalapat a lienzo, ket nagaramid cadagiti kerkerubin iti bengbeng.
Casta met nga inaramidna iti sango ti balay dagiti dua a monmon a tallo pulo ket lima a sico ti catayagda, ket ti paratoc nga adda iti toctoc ti tunggal maysa cadacuada lima a sico.
Ket inaramidna dagiti calangcang iti oraculo, ket incabilna ida cadagiti toctoc dagiti monmon; ket inaramidna ti sangagasut a granadas, ket incabilna ida cadagiti calangcang.
Ket isu pinatacderna dagiti monmon iti sango ti templo, maysa iti macanawan, ti sabali iti macatigid; ket ginaladanna ti nagan ti dayta iti macanawan iti Jakin, ket ti nagan iti dayta iti macatigid iti Boaz.
4
Maysa pay inaramidna ti maysa nga altar a gambang, a duapulo a sico ti caatiddugna, ken duapulo a sico ti caacabana, ken sangapulo a sico ti cangatona.
Casta met inaramidna ti baybay a sinucog a sangapulo a sico iti ngarab ken ngarab, a nagbucbukel ti panaglicmutna, ket ti kinatayagna lima a sico; ket maysa a tinali a tallopulo a sico ti nailawlaw iti agliclicmut.
Ket iti sirocna adda ti caasping dagiti vacvaca, a nailawlaw iti aglicmut, iti sangapulo a sico, a paglawlawan ti baybay iti aglicmut
Dagiti sinan-vaca dua caintarda, a naisucog idi a ti baybay nasucog.
Isu nagbatay cadagiti sangapulo ket dua a sinan-vaca, dagiti tallo simmangoda iti amianan, ket dagiti tallo simmangoda iti laud, ket dagiti tallo simmangoda iti abagatan, ket dagiti tallo simmangoda iti daya; ket ti baybay naisaad iti rabawda, ket amin a paspasetda a camaudi addada iti uneg.
Ket sangadangan ti capuscolna; ket ti ngarabna naaramid a cas iti ngarab ti maysa a tagayan, a cas sabong ti maysa a lirio: no punoen laonenna idi ti tallo ribu a bat.
Inaramidna met dagiti sangapulo a bacca, ket incabilna lima iti macanawan, ken lima iti macatigid, tapno pagbuggoan ida; dagiti casta a banbanag a naaramat iti daton a mapuuran, naibuggoda cadagidiay; ngem ti baybay nagbuggoan dagiti papadi.
Ket inaramidna dagiti sangapulo a candelero a balitoc a mayannurot iti alagaden a maipapan cadacuada; ket incabilna ida iti templo, lima iti macanawan ken lima iti macatigid.
Inaramidna met ti sangapulo a lamisaan, ket incabilna ida iti templo, lima iti bangir a macanawan ken lima iti macatigid
Ket inaramidna met dagiti sangagasut a palangana a balitoc.
Casta met inaramidna ti paraangan dagiti papadi, ken ti dackel a paraangan, ken dagiti ruruangan a maipaay iti paraangan, ket kinalupcupanna dagiti ruanganda iti gambang.
Ket insaadna ti baybay iti akincanawan a bangir ti balay iti daya, nga agpaabagatan.
Ket ni Huram inaramidna dagiti banga, ken dagiti soplad, ken dagiti palangana
Casta ti panangleppas ni Huram ti aramid nga inaramidna a maipaay ken ari Salomon iti balay ti Dios:
Dagiti dua a monmon, ken dagiti malocong, ken dagiti dua a paratoc nga addada idi iti toctoc dagiti monmon, ken dagiti dua nga aramid nga iniket a pangabbong cadagiti dua a malocong dagiti paratoc, nga adda idi iti toctoc dagiti monmon,
Ken dagiti uppat a gasut a granada a maipaay cadagiti dua nga aramid nga iniket; dua cabatog a granada maipaay iti tunggal aramid nga iniket, a pangabbong cadagiti dua a malocong dagiti paratoc nga adda idi iti rabaw dagiti monmon.
Inaramidna met dagiti batay, ket dagiti bacca inaramidna iti rabaw dagiti batay;
Maysa a baybay ken sangapulo ket dua a sinan-vaca iti sirocna.
Dagiti banga met ken dagiti soplad, ken dagiti pagadaw iti lasag, ken amin nga al-alicamenna, inaramid ni Huram nga amana a gapu ken ari Salomon, a maipaay iti balay ni Jehova iti nasileng a gambang.
Iti tanap ti Jordan ti nagpasucugan cadacuada ti ari, iti daga a pila iti nagbaetan ti Socot ken Saredat.
Castoy ti panangaramid ni Salomon amin dagitoy nga al-alicamen a napalalo a kinaruay: ta ti dagsen ti gambang saan a nasukimat.
Ket ni Salomon inaramidna amin dagiti al-alicamen nga addada idi iti balay ti Dios, ti balitoc nga altar met, ken dagiti lamesaan a yan idi ti tinapay ti pamarang;
Ken dagiti candelero agraman pagsilawanda, a sigagangat a mayannurot iti alagaden iti sango ti oraculo, a pulpulos a balitoc;
Ken dagiti sabsabong, ken dagiti pagpagsilawan, ken dagiti sipsipit a balitoc, ket dagita balitoc a nasudi unay;
Ken dagiti pangarsang, ken dagiti bacca, ken dagiti cuchara, ken dagiti pagiccan ti apuy, a pulpulos a balitoc
Ket no maipapan ti pagsercan iti balay, dagiti naun-uneg a ruangan a maipaay iti casasantoan a disso, ken dagiti ruangan ti balay, cayatna a sawen, ti templo, balitocda idi.
5
Iti casta amin nga aramid a ni Salomon inaramidna a maipaay iti balay ni Jehova nalpas
Ket ni Salomon inserrecna dagiti banbanag a ni David nga amana indatonna idi, ti met laeng pirac, ken ti balitoc, ken amin nga al-alicamen, ket incabilna ida cadagiti paggamengan ti balay ti Dios.
Idin ni Salomon tiniponna dagiti lallacay ti Israel, ken amin a pangpangoloen dagiti caputotan dagiti pangpangolo cadagiti balbalay dagiti amma dagiti annac ti Israel, idiay Jerusalem, tapno isang-atda ti lacasa ti tulag ni Jehova manipud iti ili ni David nga isu ti Sion.
Ket amin dagiti lallaki ti Israel nakiragupda iti ari idi fiesta, a naisaad iti maicapito a bulan.
Ket amin dagiti lallacay ti Israel napanda: ket dagiti Levitas inawitda ti lacasa;
Ket isuda insang-atda ti lacasa ni Jehova, ken ti tolda ti gimong, ken amin dagiti nasantoan nga aruaten nga adda idi iti tabernaculo; dagitoy insang-at dagiti papadi a Levitas.
Ket ni ari Salomon ken amin a gimong ti Israel a nakiragup kencuana, caduana ida iti sango ti lacasa, a nagidatdaton cadagiti carcarnero ken vacvaca, a saan a nabilang ken napocpoc gapu iti kinaruayda.
Ket dagiti papadi impastrecda ti lacasa ti tulag ni Jehova iti saadna, iti uneg ti oraculo ti balay, iti casasantoan a disso, iti baba dagiti payac dagiti kerubin.
Ta dagiti kerubin inyucradda dagiti payacda iti ngato ti saad ti lacasa, ket dagiti kerubin lininonganda ti ngato ti lacasa ken dagiti pagassiwanna.
Ket dagiti pagassiwan atiddugda unay a dagiti murdong dagiti pagassiwan makita manipud iti lacasa iti sango ti oraculo; ngem saan a makita ida manipud iti ruar: ket addada idiay inggana itoy nga aldaw.
Awan ti nagyan iti lacasa no di-laeng dagiti dua a tapi a bato nga incabil idiay ni Moises sadi Horeb, idi ni Jehova inaramidna ti tulag cadagiti annac ti Israel idi rimmuarda iti daga nga Egipto.
Ket naaramid idi a dagiti papadi rimmuarda iti nasantoan a disso (ta amin dagiti papadi a sisasaclang idi pinasantificarda dagiti bagbagida, ket dida met sinalimetmetan dagiti pannacadasdasigda;
Casta met dagiti Levitas a cumacanta idi, isuda amin met laeng da Asaf, Heman, Jeduthun, ken dagiti annacda ken cacabsatda a lallaki, a sicacawesda iti nalapat a lienzo, agraman cadagiti piang-piang, salterio, ken arpa, nagtacderda iti akindaya a pungto ti altar, ket caduada dagiti sangagasut ket duapulo a papadi a pagpagunienda dagiti tortororot);
Naaramid idi a dagiti agtortororot ken cumacanta nagmaymaysada, tapno sangsangcatimecda a mangngeg iti panagdayaw ken panagyaman ken Jehova; ket idi impigsada ti timecda a buyugen dagiti tortororot, ken piangpiang, ken ar-arwaten ti musica, ket nagdayawda ken Jehova, a kinunada, Ta isu naimbag; ta ti kinamanangngaasina agpaut iti agnanayon; nga idin ti balay napno iti maysa nga ulep, ti met laeng balay ni Jehova.
Iti casta a dagiti papadi dida nabalin ti agtacder nga agannong a gapu iti ulep; ta ti dayag ni Jehova pinunnona ti balay ti Dios.
6
Idi a casta nagsao ni Salomon, Ni Jehova kinunana nga isu agnaed coma iti nacaro a sipnget.
Ngem siac imputaranca iti maysa a balay a pagnaedam, ken maysa a disso tapno pagnaedam iti agnanayon.
Ket ti ari intaliawna ti rupana ket binendicionanna ti amin a gimong ti Israel: ket ti amin a gimong ti Israel timmacder.
Ket isu kinunana, Bendito ni Jehova, a Dios ti Israel, isu a nagsao iti ngiwatna ken David nga amac, ket cadagiti imana tinungpalna a kinunana,
Nanipud iti aldaw a panangaonco iti ilic iti daga nga Egipto, diac nagpili ti ili cadagiti capcaputotan ti Israel a mangputar iti maysa a balay, a pagyanan coma ti naganco; diac met pinili ti uray siasinoman a tao tapno isu ti pangoloen ti ilic nga Israel:
Ngem pinilic ti Jerusalem, tapno ti naganco adda coma sadiay, ket pinilic ni David tapno agpangolo iti ilic nga Israel.
Ket adda idi iti puso ni David nga amac ti panamutar iti maysa a balay a maipaay iti nagan ni Jehova, a Dios ti Israel.
Ngem ni Jehova kinunana ken David nga amac, Agsipud ta adda iti pusom ti panamutar iti maysa a balay a maipaay iti naganco, sica naimbag ti inaramidmo nga adda iti pusom:
Nupay casta sica saanmonto a putaren ti balay; ngem ti anacmo a rumuarto cadagita lomom, isu putarennanto ti balay a maipaay iti naganco.
Ket ni Jehova pinasingkedanna ti saona a sinaona; ta siac binangonnac iti saad ni David nga amac, ket agtugawac iti trono ti Israel, a cas incari ni Jehova, ket pinutarco ti balay a maipaay iti nagan ni Jehova, a Dios ti Israel.
Ket idiay insaadco ti lacasa, a yan ti tulag ni Jehova, nga isu inaramidna cadagiti annac ti Israel.
Ket isu nagtacder iti sango ti altar ni Jehova iti sango ti amin a gimong ti Israel, ket inyunnatna dagiti imana.
(Ta ni Salomon inaramidna ti maysa a pagbatayan a ginambangan, lima a sico ti caatiddugna, ken lima a sico ti caacabana, ken tallo a sico ti cangatona, ket incabilna iti tengnga ti paraangan; ket nagtacder iti rabawna, ket imparintumengna dagiti tumengna iti saclang ti amin a gimong ti Israel, ket inyunnatna dagiti imana a nagpalangit);
Ket kinunana, O Jehova, a Dios ti Israel, awan ti Dios a cas kenca, uray iti langit, uray iti daga; a salimetmetanna ti tulag ken ti kinamanangngaasi cadagiti ad-adipenmo, a magna iti sangom iti amin a pusoda;
A sinalimetmetam ken adipenmo a ni David nga amac ti incarim kencuana: wen, sica insaom iti ngiwatmo, ken tinungpalmo iti imam, a cas itoy nga aldaw.
Ita ngarud, O Jehova, a Dios ti Israel, salimetmetam ken adipenmo a David nga amac ti incarim kencuana, a kinunam, Saanto nga agcurang kenca ti maysa a lalaki iti imatangco nga agtugaw iti trono ti Israel, no la ket ta dagiti annacmo aluadanda ti dalanda, a magnada iti lintegco a cas pannagnam iti sangoc.
Ita ngarud, O Jehova a Dios ti Israel, ipalubosmo a ti saom mapasingkedan coma, isu nga insaom ken adipenmo a David.
Ngem, agpayso aya a ti Dios makipagnaedto cadagiti tattao iti daga
Adtoy, dagiti langit ken ti langit dagiti langlangit saandaca a malaon; dinto ngarud ad-adda daytoy a balay a pinutarco!
Nupay casta sica patgam coma ti cararag ti adipenmo, ken ti kiddawenna, O Jehova a Diosco, nga ipangagmo ti asug ken ti cararag a ti adipenmo icararagna iti sangom;
A dagiti matam silulucatda coma a sumango itoy a balay iti rabii ken iti aldaw, a sumango met laeng iti disso nga isu ti nagcunaam nga icabilmonto ti naganmo idiay; a mangipangag iti cararag a ti adipenmo icararagnanto a sumango iti daytoy a disso.
Ken ipangagmo ti ar-araraw ti adipenmo, ken ti ilim nga Israel, no isuda agcararagda a sumango ditoy a disso: wen, sica denggem manipud iti pagnaedam, nga manipud met laeng iti langit; ket intono mangngegmo, pacawanem.
No maysa a tao agbasol iti maicaniwas iti caarrobana, ket maysa a sapata ti maisaad kencuana a pamagsapata kencuana, ket isu umay ket agsapata iti sango ti altarmo ditoy a balay;
Iti casta denggem manipud langit, ket aramidem, ket ocomem dagiti ad-adipenmo, a dusaem ti nadangkes, a yegmo ti dalanna iti olona met laeng; ken justificarem ti nasingpet, nga isu ti gungunaam a cas ti kinalintegna.
No ti ilim nga Israel macabil iti sango ti cabusor, ta isuda nagbasolda iti maicaniwas kenca, no isuda agsublida kenca, ket ipudnoda ti naganmo, ket agcararagda ken agpacaasida iti sangom ditoy a balay;
Sica denggem ngarud manipud langit, ket pacawanem ti basol ti ilim nga Israel, ket ipanmo manen ida iti daga a sica intedmo cadacuada ken cadagiti ammada.
No dagiti langlangit mapunitanda, ket awan ti tudo, gapu ta isuda nagbasolda iti maicaniwas kenca; no isuda agcararagda a sumango ditoy a disso, ket ipudnoda ti naganmo, ket sumiasida iti basolda, intono parigatem ida:
Sica denggem ngarud manipud langit, ket pacawanem ti basol dagiti ad-adipenmo, ken ti ilim nga Israel, intono sica isurom cadacuada ti naimbag a dalan a rebbengda a pagnaan; ket agbaonca ti tudo iti dagam, isu nga intedmo iti ilim a pannacatawidna.
No addanto bisin iti daga, no addanto angol, no addanto kebbet, wenno buot, dudon, wenno arabas; no dagiti cabusorda lacubenda ida iti daga dagiti il-ilida; aniaman a pannaplit, wenno aniaman a sakit nga adda;
Aniaman a cararag ken aniaman a panagpacaasi nga aramiden ti siasinoman a tao, wenno ti amin nga ilim nga Israel, nga ammoento ti tunggal tao ti saplitna met laeng, ken ti ladingitna met laeng, ket yunnatna dagiti imana a sumango iti daytoy a balay:
Sica denggem ngarud manipud langit a pagnaedam, ket mamacawanca, ket isupapacmo iti tumunggal tao ti mayanatup iti amin a dalanna, a ti pusona sica pagaammom (ta sica, sica laeng, ti macaammo cadagiti puspuso dagiti annac dagiti tattao);
Tapno isuda agamangada kenca, a magna cadagiti dalanmo, bayat ti panagbiagda iti daga isu nga intedmo cadagiti ammami.
Casta met iti maipanggep iti gangannaet, a saan a taga ilim nga Israel, no umay manipud iti daga nga adayu a gapu iti naindaclan a naganmo, ken ti mannacabalin nga imam, ken ti tackiagmo a siuunnat, intono umay ket agcararag a sumango ditoy a balay;
Denggem ngarud manipud langit, a manipud met laeng iti pagnaedam, ket aramidem ti mayannurot iti amin a dawaten kenca ti gangannaet; tapno amin dagiti umili iti daga maammoanda iti naganmo, tapno agamangada kenca, a cas ti ilim nga Israel; ken tapno isuda maammoanda a daytoy a balay a pinutarco isu ti magaladan iti naganmo.
No ti ilim rumuar iti paggugubatan a maibusor cadagiti cabusorda, iti uray sadino a pangibaonam cadacuada, ket isuda cumararagda kenca a sumango iti ili a pinilim, ken sumango iti balay a pinutarco a maipaay iti naganmo;
Sica denggem ngarud manipud langit ti cararagda ken ti ararawda, ket saranayem ti calinteganda.
No isuda agbasolda iti maicaniwas kenca (ta awan ti tao a di macabasol), ket sica agungetca cadacuada, ket yawatmo ida iti cabusor, tapno ipanda ida a kinayawan iti maysa a daga, adayu man wenno asideg;
Nupay casta no isuda met laeng agpanunutda idiay daga a pacaipananda a cayaw, ket sumiasida, ket umararawda kenca idiay daga a nacacayawanda a cunada, Dacami nagbasolcami, nagaramidcami a sidadangkes, ket dacami nagaramidcami iti kinadakes;
No isuda agsublida kenca iti amin a pusoda ken iti amin a cararuada idiay daga a nacacayawanda, iti disso a nangipananda cadacuada a nacayawan, ket cumararagda kenca a sumangoda iti dagada, isu nga intedmo cadagiti ammada, ken ti ili a sica pinilim, ken iti balay a pinutarco a maipaay iti naganmo:
Sica denggem ngarud ti cararagda ken dagiti ararawda manipud langit, manipud met laeng iti pagnaedam, ket saranayem ti calinteganda, ket pacawanem ti ilim isu a nagbasol iti maicaniwas kenca.
Ita, O Diosco, gumawawaac kenca, silulucatda coma dagiti matamken dagiti lapayagmo a siimdeng coma iti cararag a maaramid iti daytoy a disso.
Ita ngarud bumangonca, O Jehova Dios, dita paginanaam, sica, ken ti lacasa ti pigsam: dagiti papadim, O Jehova Dios, macawesanda coma iti pannacaisalacan, ket dagiti sasantom agrag-oda coma iti kinaimbag.
O Jehova Dios, dica tallicudan ti rupa ti pinulotam, laglagipem dagiti kinamanangngaasim ken David nga adipenmo.
7
Ket idi ni Salomon nalpas a nagcararag, ti apuy bimmaba a naggapu iti langit, ket inibusna ti daton a mapuuran ken dagiti sacrificios; ket ti dayag ni Jehova pinunnona ti balay.
Ket dagiti papadi saanda a nacastrec iti balay ni Jehova, agsipud ta ti dayag ni Jehova pinunnona ti balay ni Jehova.
Ket amin nga annac ti Israel kimmitada, idi bimmaba ti apuy, ket ti dayag ni Jehova adda iti balay; ket inrucnoyda dagiti ruprupada agingga iti baba iti rabaw ti pagpayatan a nabaldosaan, ket nagrucbabda, ket nagyamanda ken Jehova, a kinunada, Ta isu naimbag, ta ti kinamanangngaasina agpaut iti agnanayon.
Idin ti ari ken ti amin nga umili nangidatagda ti daton iti saclang ni Jehova.
Ket ni ari Salomon nangidatag iti daton a duapulo ket dua a ribu a vacvaca, ken sangagasut ket duapulo a ribu a carcarnero
Iti casta ti ari ken ti amin nga umili inconsagrarda ti balay ti Dios.
Ket dagiti papadi nagtacderda a mayannurot cadagiti saadda; dagiti Levitas met a siiiggem cadagiti arwaten ti musica ni Jehova, nga inaramid idi ni David a pagyaman ken Jehova (ta ti kinamanangngaasina agpaut iti agnanayon), idi nagdaydayaw ni David iti pannacaaramat ti panagannongda: ket dagiti papadi pinagunida dagiti tortororot iti sangoda; ket amin nga Israel nagtacder.
Maysa pay ni Salomon sinantificarna ti tengnga ti paraangan nga adda idi iti sango ti balay ni Jehova; ta sadiay indatagna dagiti datdaton a mapuuran, ken ti taba dagiti datdaton ti cappia, ta ti altar a gambang nga inaramid idi ni Salomon saanna a nalaon ti daton a mapuuran, ken ti daton a macan, ken ti taba.
Iti casta ni Salomon rinambacanna ti fiesta idi a tiempo bayat iti pito nga aldaw, ket amin nga Israel caduana, maysa a dackel unay a gimong manipud iti pagsercan ti Hamat inggana iti waig ti Egipto.
Ket iti maicawalo nga aldaw inaramidda ti nadaeg a gimong ta sinalimetmetanda ti pannacaiconsagrar ti altar bayat iti pito nga aldaw, ken iti fiesta bayat iti pito nga aldaw.
Ket iti maicaduapulo ket tallo nga aldaw ti maicapito a bulan imbaonna ti umili a mapan cadagiti toltoldada, a sirarag-o ken siaayat ti pusoda gapu iti kinaimbag a ni Jehova imparangna cada David, ken Salomon, ken iti Israel nga ilina.
Iti casta ni Salomon lineppasna ti balay ni Jehova, ken ti balay ti ari; ket amin nga impapuso ni Salomon nga aramiden iti balay ni Jehova, ken ti balayna met laeng, tinungpalna a sirarang-ay.
Ket ni Jehova nagparang ken Salomon iti rabii, ket kinunana kencuana, Siac nangngegco ti cararagmo, ket pinilic daytoy a disso a maipaay caniac met laeng a balay ti sacrificio.
No punitac dagiti langlangit tapno awan ti tudo, wenno bilinec dagiti dudon a mangalun-un iti daga, wenno ibaonco ti angol iti nagtengngaan ti ilic;
No dagiti tattaoc, a nagaladanda iti naganco, agpacumbabada, ket agcararagda, ket sapulenda ti rupac, ken sumiasida cadagiti nadangkes a dalanda; siac ngarud denggecto manipud langit, ket pacawanecto ti basolda, ket agasacto ti dagada.
Ita dagiti matac silulucatda, ken dagiti lapayagco siimdengda iti cararag a maaramid itoy disso.
Ta ita pinilic ken sinantificarco daytoy a balay, tapno ti naganco adda coma idiay iti agnanayon; ket agnanayon nga addanto dagiti matac ken ti pusoc sadiay.
Ket no maipapan kenca, no magnaca iti sangoc a cas iti pannagna ni David nga amam, ket aramidem cas mayalubog iti amin nga imbilinco kenca, ket salimetmetam dagiti ipaalagad ken ipaannurotco;
Patibkerecto ngarud ti trono ti pagariam, cas mayalubog iti tulagco ken David nga amam, a kinunac, Dinto agcurang kenca ti maysa a lalaki nga agturay iti Israel.
Ngem ket di no sumiasicayo, ket baybay-anyo dagiti ipaalagadco ken bilbilinco nga incabilco iti sangoyo, ket incayo agservi cadagiti didiosen a sabali, ket agrucbabcayo cadacuada;
Parutecto ngarud ida a siraramut iti dagac nga intedcon cadacuada; ket daytoy a balay a sinantificarco a maipaay iti naganco, ilacsidconto iti imatangco, ket pagbalinecto a proverbio ken maysa a barengbareng a balicas cadagiti amin nga umili.
Ket daytoy a balay a casta unay a nagdaeg, tunggal maysa a lumabas kencuana masdaawto, ket cunaennanto, Apayapay nga inaramid ni Jehova ti castoy iti dagana, ken iti daytoy a balay?
Ket sumungbatdanto, Agsipud ta binay-anda ni Jehova a Dios dagiti ammada, a nangaon cadacuada iti daga ti Egipto, ket nangalada cadagiti sabsabali a didiosen, ket nagrucbabanda ida ket nagservianda ida: gapuna nga isu inyegna cadacuada amin daytoy a dakes.
8
Dagiti il-ili a binangon ni Salomon
Ket naaramid idi paggibusan ti duapulo a tawen, a nabangonen ni Salomon iti balay ni Jehova ken ti balayna met laeng,
A dagiti il-ili nga inted idi ni Huram ken Salomon, ni Salomon binangonna ida, ket pinagnaedna sadiay dagiti annac ti Israel.
Ket ni Salomon napan idiay Amath-soba, ket pinarucmana.
Ket binangonna ti Tadmor idiay let-ang, ken amin dagiti il-ili a pagidulinan a binangonna idiay Hamat.
Casta met a binangonna ti Bet-oron nga akinngato, ken Bet-oron nga akinbaba, dagiti il-ili a nasarikedkedan agraman bacbacud, ruruangan ken balbalunet;
Ken Baalat, ken amin nga il-ili a pagidulinan nga adda idi ken Salomon, ken amin nga il-ili a maipaay cadagiti lugluganna, ken dagiti il-ili a maipaay cadagiti lallakina nga agcabayo, ken amin a tinarigagayan ni Salomon a bangonen a maipaay iti ragsacna idiay Jerusalem, ken idiay Libano, ken iti amin a daga ti pagarianna.
Ket no maipapan cadagiti amin a tattao a nabaybay-an cadagiti Heteos, Amorreos, ken Ferezeos, ken Heveos, ken Jebuseos, a saanda idi a taga Israel;
Cadagiti annacda a natda idi calpasanda iti daga; isuda a saan nga inibus idi dagiti annac ti Israel, cadacuada ti namangonan ni Salomon iti maysa a pannacapulong cadagiti bagbag-en inggana itoy nga aldaw.
Ngem ni Salomon saanna a pinagbalin dagiti annac ti Israel a bagbag-en a maipaay iti trabajona; no di ket isuda dagiti lallakina ti gubat, ken pangpangoloen dagiti capcapitanna, ken agturturay cadagiti lugluganna, ken cadagiti lallakina nga agcabayo.
Ket dagitoy idi dagiti cangronaan nga agturturay nga adda idi ken ari Salomon, duagasut met laeng ket limapulo, a mangituray cadagiti tattao.
Ket ni Salomon insang-atna ti anac a babai ni Faraon a naggapu iti ili ni David agingga iti balay a binangonna a maipaay kencuana; ta kinunana, Ti asawac a babai saan coma nga agnaed iti balay ni David nga ari ti Israel, agsipud ta dagiti disdisso a nacadanonan ti lacasa ni Jehova nasantoanda.
Idin ni Salomon indatagna dagiti datdaton a mapuuran ken Jehova, iti altar ni Jehova isu a binangonna iti sango ti balcon.
A cas masapul met laeng ti rebbeng iti tunggal aldaw, nga idatonna a mayalubog iti imbilin ni Moises, cadagiti aldaw a panaginana, ken cadagiti lutuad, ken cadagiti nakedngan a fiesta, iti namitlo a daras iti macatawen, nga iti met laeng fiesta ti awan levadurana a tinapay, ken iti fiesta dagiti lawlawasna, ken iti fiesta dagiti abongabong.
Ket tinudinganna, a mayalubog iti impaannurot ni David nga amana, dagiti pannacadasdasig dagiti papadi iti panagservicioda, ken dagiti Levitas cadagiti akemda, nga agdayaw, ken agannong iti sango dagiti papadi, a cas masapul ti rebbeng iti tunggal aldaw; dagiti agaywan ti ruangan met cadagiti pannacadasdasigda iti tunggal ruangan: ta casta ti imbilin ni David a lalaki ti Dios.
Ket saanda a simmina iti imbilin ti ari cadagiti papadi ken Levitas iti maipapan iti aniaman a panggep, wenno iti maipapan cadagiti gamgameng.
Ket, amin nga aramid ni Salomon naisagana agingga iti aldaw ti pannacaisaad ti balay ni Jehova, ken agingga iti pannacalpasna
Iti casta ti balay ni Jehova naileppas.
Idin ni Salomon napan idiay Esion-geber, ken idiay Elot, ken iti igid ti baybay idiay daga ti Edom.
Ket ni Huram imbaonna babaen ti panangidalan dagiti ad-adipenna dagiti sasacayan, ken ad-adipen a mannacaammo iti taaw; ket agraman cadagiti ad-adipen ni Salomon napanda sadi Ofir, ket nangalada sadiay iti balitoc nga uppat a gasut ket limapulo a talento ket isu ti impanda ken ari Salomon.
9
Ket idi a ti reina sadi Seba nangngegna ti dayaw ni Salomon, isu napan sadi Jerusalem, a mangsuut kencuana cadagiti naricut a salsaludsud agraman naruay unay a cacuyogna, ken camcamello a nagawit cadagiti recrecado, ken adu unay a balitoc, ken napateg a batbato: ket idi isu nacagteng ken Salomon, isu impalawagna kencuana ti amin nga adda iti pusona.
Ket ni Salomon simmungbat kencuana amin a salsaludsudna; ket awan ti uray ania a nailimed ken Salomon a dina imbaga kencuana.
Ket idi a ti reina sadi Seba nakitana ti amin a kinasirib ni Salomon, ken ti balay a pinutarna,
Ken ti canen iti lamesaanna, ken ti panagtutugaw dagiti ad-adipenna, ken ti panangicaso dagiti ministrosna, ken dagiti cawesda, ken dagiti coperosna met, ken ti cawesda, ken ti uulianna isu a pagpagnaanna a mapan iti balay ni Jehova; awanen ti bileg kencuana.
Ket isu kinunana iti ari, Napudno a damag ti nangngegac iti dagac met laeng a maipapan cadagiti ar-aramidmo, ken iti kinasiribmo.
Nupay casta diac pinati dagiti sasao agpapan yaayco, ket dagiti matac nakitada; ket adtoy, ti cagudua ti cadackel ti kinasiribmo saan a naibaga caniac: labsam ti dayaw a nangngegac.
Nagasat dagiti lallakim, ken nagasat dagitoy ad-adipenmo, nga agtacder a cancanayon iti sangom, ken macangcangngeg iti kinasiribmo.
Bendito ni Jehova a Diosmo, a maparag-o kenca, a mangisaad kenca iti tronona, nga agari a maipaay ken Jehova a Diosmo: gapu ta ti Diosmo inayatna ti Israel a patibkeren ida iti agnanayon, gapuna nga inaramidnaca nga ari cadacuada, tapno agaramidca iti kinajusticia ken kinalinteg.
Ket isu intedna iti ari dagiti sangagasut ket duapulo a talento a balitoc, ken recrecado a nagwadwad, ken napateg a batbato: uray caanoman awanen ti dimteng a recrecado a casta a cas ti reina sadi Seba intedna ken ari Salomon.
Ket castamet dagiti ad-adipen ni Huram, ken dagiti ad-adipen ni Salomon a nangyeg iti balitoc a naggapu iti Ofir, nangyegda cadagiti caycayo a sandalo ken batbato a napateg.
Ket ti ari inaramidna cadagiti caycayo a sandalo dagiti natucadtucad iti balay ni Jehova, ken iti balay ti ari, ken ar-arpa ken salsalterio a maipaay cadagiti cumacanta: ket uray caanoman saan pay a nakita iti casta iti daga ti Juda.
Ket ni ari Salomon intedna ken reina sadi Seba ti amin a kinayatna, aniaman a kiniddawna, sabali laeng ti caanatup daydiay nga insangpetna iti ari
Iti casta isu nagsubli, ket napan iti bucodna a daga, isu ken dagiti ad-adipenna.
Ket ti timbeng ti balitoc a dimteng ken Salomon iti macatawen innem a gasut innem a pulo ket innem a talento a balitoc;
Sabali laeng ti insangpet dagiti agtagtagilaco ken agbaniaga: ket amin nga ari-ari ti Arabia ken dagiti gobgobernador ti daga inyegda ti balitoc ken pirac ken Salomon.
Ket ni ari Salomon nangaramid cadagiti dua gasut a sarapa a pinitpit a balitoc; innem a gasut a siclo a balitoc a pinitpit ti napan iti maysa a sarapa.
Ken isu nangaramid cadagiti tallo gasut a calasag a pinitpit a balitoc; tallo gasut a siclo a balitoc ti napan iti maysa a calasag: ket ti ari incabilna ida iti balay a nabakir iti Libano.
Casta met a ti ari nangaramid ti maysa a dackel a trono a marfil, ket kinalupcupanna iti pulpulos a balitoc.
Ket adda idi innem a tuctucad ti trono, agraman maysa a balitoc a pagbatayan ti saca, a naicapetda iti trono, ken im-ima iti agsinnumbangir a sikigan iti pagtugawan, ken dua a sinan-leon a nacatacder iti abay dagiti ima.
Ken sangapulo ket dua a sinan-leon a nacatacder idiay rabaw dagiti innem a tuctucad iti agsumbangir a sikigan: awan naaramid a capadana iti uray sadino a pagarian.
Ket amin dagiti al-alicamen a paginuman ni ari Salomon balitocda, ket amin dagiti al-alicamen ti balay a nabakir iti Libano pulpulosda a balitoc: ti pirac awan aniaman a pategna cadagiti al-aldaw ni Salomon.
Ta ti ari addaan cadagiti sasacayan a napan sadi Tarsis a cadua dagiti ad-adipen ni Huram; maminsan tunggal tallo a tawen dumteng dagiti sasacayan nga aggapu ti Tarsis, a nagisangsangpet cadagiti balitoc, ken pirac, marfil, bakes, ken pavoreal.
Iti casta ni ari Salomon atiwenna amin dagiti ar-ari iti daga iti kinabacnang ken kinasirib.
Ket amin dagiti ar-ari ti daga agagawaanda a makita ti saclang ni Salomon, tapno mangngegda ti kinasiribna, isu nga incabil ti Dios iti pusona.
Ket isuda nangyegda tunggal maysa iti buisna, al-alicamen a pirac, ken al-alicamen a balitoc, ken cawes, ken igam ken recrecado, cabcabayo, ken mulmulo, tunggal naikeddeng iti tinawentawen.
Ket ni Salomon addaan idi uppat a ribu a silsiled a maipaay cadagiti cabcabayo ken luglugan, ken sangapulo ket dua a ribu a lallaki nga agcabcabayo, nga isu incabilna cadagiti il-ili dagiti lugan, ken cadua ti ari idiay Jerusalem.
Ket nagturay cadagiti amin nga ar-ari manipud iti Carayan inggana met laeng iti daga dagiti Filisteos ken iti beddeng ti Egipto.
Ket ti ari inaramidna a ti pirac idiay Jerusalem cas la cadagiti batbato, ket dagiti caycayo a cantingen isu inaramidna a cas la cadagiti caycayo a sycomoro nga adda iti nababa a daga, a gapu iti kinaruayda.
Ket nangyegda ken Salomon cadagiti cabcabayo a naggapu sadi Egipto, ken naggapu cadagiti amin a dagdaga.
Ket ti matda cadagiti ar-aramid ni Salomon, umuna ken maudi, saanda aya a naisurat iti historia ni Natan a mammadto, ken iti padto ni Aias a Silonita, ken cadagiti parparmata ni Iddo a macakita iti masacbayan iti maipanggep ken Jeroboam nga anac a lalaki ni Nabat?
Ket ni Salomon nagari idiay Jerusalem iti amin nga Israel bayat iti uppat a pulo a tawen.
Ket ni Salomon nakiturog cadagiti ammana ket naitabon iti ili ni David nga amana; ket ni Roboam nga anacna a lalaki nagari iti saadna.
10
Ket ni Roboam napan sadi Sikem: ta amin nga Israel napan sadi Sikem tapno isu ti aramidenda nga ari.
Ket naaramid, idi a ni Jeroboam nga anac ni Nabat nadamagna (ta isu adda pay la sadi Egipto, isu a nagtarayanna idi a naggapu iti sango ni ari Salomon), a ni Jeroboam nagsubli a naggapu sadi Egipto.
Ket isuda nagbaonda ken isu ti inayabanda; ket ni Jeroboam ken ti amin a gimong ti Israel napanda, ket nagsaoda ken Roboam, a kinunada,
Ni amam inaramidna ti sangolmi a nadagsen: ita ngarud aramidem a nalaglagan ti nadagsen a panagservi ken amam, ken ti nabantut a sangol isu nga insangolna cadacami, ket dacami agservicamto kenca.
Ket isu kinunana cadacuada, Umaycayo manen caniac calpasan dagiti tallo nga aldaw
Ket dagiti umili pimmanawda.
Ket ni ari Roboam nakiuman cadagiti lallacay a nagtacder iti sango ni Salomon nga amana idi a sabibiag pay laeng, a kinunana, Ania a patigmaan ti itedyo caniac tapno maited a sungbat iti daytoy nga umili?
Ket isuda nagsaoda kencuana, a kinunada, No sica naimbagca iti daytoy nga umili, ket ay-aywem ida, ket agsaoca cadagiti naimbag a sasao cadacuada, iti casta isudanto ti adipenmo nga agnanayon.
Ngem isu binay-anna ti patigmaan dagiti lallacay isu nga intedda kencuana, ket nakiuman cadagiti agtutubo a lallaki isuda a dimmackel a caduana, isuda a nagtacder iti sangona.
Ket isu kinunana cadacuada, Ania a patigmaan ti itedyo, tapno isublitayo ti sungbat iti daytoy nga umili, isu a nagsao caniac a kinunana, Aramidem a nalaglagan ti sangol isu a ni amam insangolna cadacami?
Ket dagiti agtutubo a lallaki isuda a dimmackel a caduana nagsaoda kencuana, a kinunada, Castoy ti cunaem itoy nga umili a nagsao kenca, a kinunana, Ni amam inaramidna ti sangolmi a nabantut, ngem isu ti aramidem a nalaglagan a maipaay cadacami; castoy ti masaomto cadacuada, Ti kikitco napuspuscol ngem dagiti lomo ni amac.
Ket nupay ni amac pinarabawannacayo iti maysa a nadagsen a sangol, siac nayonacto ti sangolyo; ni amac sinaplitnacayo cadagiti pagbaot, ngem saplitencayto cadagiti manggagama.
Iti casta ni Jeroboam ken ti amin nga umili napanda ken Roboam iti maicatlo nga aldaw, a cas imbilin ti ari a kinunana, Umaycayo caniac manen iti maicatlo nga aldaw.
Ket ti ari simmungbat cadacuada iti nagubsang unay; ket ni ari Roboam binay-anna ti patigmaan dagiti lallacay,
Ket sinaona cadacuada ti cas ti patigmaan dagiti agtutubo a lallaki, a kinunana, Ni amac inaramidna ti sangolyo a nadagsen, ngem siac nayonacto ti sangolyo: ni amac sinaplitnacayo cadagiti pagbaot, ngem siac saplitencayto cadagiti manggagama.
Iti casta ti ari dina impangag ti umili, ta isu ti maysa a banag a gapu iti Dios, tapno ni Jehova mapasingkedanna ti saona, isu a sinaona iti pannacaaramat ni Aias a Silonita ken ni Jeroboam nga anac ni Nabat.
Ket idi naimatangan ti amin nga Israel a ti ari dina impangag ida, ti umili simmungbat iti ari, a kinunana, Ania ti bagimi ken David
awan met ti tawidmi iti anac ni Jesse: tunggal lalaki cadagiti toldayo, O Israel: ita kitaem ti bucodmo a balay, David
Iti casta ti Israel napan cadagiti toldada.
Ngem iti maipaay cadagiti annac ti Israel nga agnaed cadagiti il-ili ti Juda, ni Roboam nagari cadacuada.
Idi a casta ni ari Roboam imbaonna ni Adoram, isu a ngatoen dagiti lallaki a mapulong; ket dagiti annac ti Israel isu ti inuborda a pinatay cadagiti batbato
Ket ni ari Roboam nagdardaras a limmugan iti luganna, tapno agtaray a mapan sadi Jerusalem.
Iti casta ti Israel immalsa a maibusor iti balay ni David inggana itoy nga aldaw.
11
Ket idi a ni Roboam nacapan sadi Jerusalem, isu tiniponna ti amin a balay ni Juda, ken ti balay ni Benjamin, a sangagasut walopulo a ribu a napili a lallaki, nga isuda dagiti gumugubat, tapno gubatenda ti balay ti Israel, tapno maisublida ti pagarian manen ken Roboam.
Ngem ti sao ni Jehova immay ken Semeias a lalaki ti Dios, a kinunana,
Saoem ken Roboam nga anac ni Salomon, nga ari ti Juda, ken iti amin nga Israel iti Juda ken Benjamin, a cunam,
Castoy ti cuna ni Jehova, Dicayto sumang-at ken dicayo met gubaten dagiti cacabsatyo: agsubli ti tunggal lalaki iti balayna; ta daytoy a banag gapu caniac
Iti casta isuda impangagda dagiti sasao ni Jehova, ket nagsublida manipud iti ipapanda a maibusor ken Jeroboam.
Ket ni Roboam nagnaed idiay Jerusalem, ket binangonna dagiti il-ili a pagsalacniban idiay Juda.
Binangonna ti Bet-lehem, Etam, ken Tecoa,
Ken Bet-sur, Soco, ken Adullam,
Ken Gat, Maresa, ken Zif,
Ken Adoraim, ken Lakis, ken Acek,
Ken Sora, Ajalon, ken Hebron, nga adda idiay Juda ken idiay Benjamin, il-ilida a nasarikedkedan.
Ket pinalagdana dagiti sarikedked, ket incabilna dagiti capitan cadacuada, ken balbalonda a canen, ken lana, ken arac.
Ket iti tumunggal ili incabilna dagiti calcalasag ken gaygayang, ket pinatibkerna ida iti napalalo
Ket ti Juda ken Benjamin cucuana idi.
Ket dagiti papadi ken Levitas nga adda idi iti amin nga Israel immamangda kencuana a naggapu iti amin a beddengda.
Ta dagiti Levitas pinanawanda dagiti cabangibangda ken iti cucuada, ket napanda idiay Juda ken Jerusalem: ta ni Jeroboam ken dagiti annacna a lallaki pinaruarda ida, tapno saanda coma nga agannong iti akem ti padi ken Jehova;
Ket dinutucanna dagiti papadina a maipaay cadagiti nangato a disdisso, ken maipaay cadagiti sinan-calding a lallaki, ken maipaay cadagiti sinan-urbon a vacvaca, nga inaramidna.
Ket iti calpasan dagidiay dagiti nangipapuso iti panagsapulda ken ni Jehova, a Dios ti Israel, cadagiti amin a caputotan ti Israel napanda idiay Jerusalem a nagidaton ken Jehova, a Dios dagiti ammada.
Iti casta pinatibkerda ti pagarian ti Juda, ket pinapigsada ni Roboam nga anac a lalaki ni Salomon bayat iti tallo a tawen; ta nagnada iti dalan da David ken Salomon bayat iti tallo a tawen.
Ket ni Roboam inasawana ni Mahalat nga anac a babai ni Jerimot nga anac a lalaki ni David, ken Abihail nga anac a babai ni Eliab nga anac a lalaki ni Jesse;
Ket ni Mahalat impasngayna kencuana dagiti anac a lallaki: da Jeus, Samaria, ken Zaham.
Ket calpasanna innalana ni Maaca nga anac a babai ni Absalom: ket impasngayna kencuana da Abias, Atai, Ziza, ken Selomit.
Ket ni Roboam inayatna ni Maaca a nangnangrona ngem amin nga assawana ken camcamalalana (ta innalana ti sangapulo ket walo nga assawa ken innem a pulo a camalala, ket pinutotna ti duapulo ket walo nga annac a lallaki ken innem a pulo nga annac a babbai.)
Ket ni Roboam tinudinganna ni Abias nga anac ni Maaca, tapno isu coma ti pangolo, ti met laeng pangolo cadagiti cacabsatna; ta pinanggepna nga isu ti aramidenna nga ari.
Ket nagaramid a sisisirib, ket inwarasna dagiti amin nga anacna a lallaki cadagiti amin a daga ti Juda ken Benjamin, cadagiti tunggal ili a nasarikedkedan: ket intedna cadacuada dagiti tartaraon a nawadwad
Ket insapulanna ida cadagiti adu nga assawa a babbai.
12
Ti panangsillong ni Sisac
Ti Templo masamsam
Ipapatay ni Roboam.
Ket naaramid idi a ti pagarian ni Roboam napatibkeren, ket isu nabileg idi, a binay-anna ti linteg ni Jehova, ken amin nga Israel a caduana.
Ket naaramid iti maicalima a tawen ni ari Roboam, a ni Sisac nga ari ti Egipto simmang-at a maibusor iti Jerusalem, gaput ta nagsalungasingda iti maicaniwas ken Jehova,
A caduana ti sangaribu ket dua gasut a luglugan, ken innem a pulo a ribu a lallaki nga agcabayo
Ket saan a mabilang dagiti ta-tao nga immay a caduana a naggapu iti Egipto: dagiti Libios, dagiti Sukienos, ken dagiti Etiopes.
Ket innalana dagiti il-ili, a nasarikedkedan a cucua idi ti Juda, ket dimteng agingga iti Jerusalem.
Ngarud ni Semeias a mammadto napan ken Roboam, ken cadagiti pangpangoloen ti Juda, a naurnongda idiay Jerusalem a gapu ken Sisac, ket kinunana cadacuada, Castoy ti cuna ni Jehova, Dacayo binaybay-andac, gapuna siac met binaybay-ancayo iti ima ni Sisac.
Idin dagiti pangpangoloen ti Israel ken ti ari nagpacumbabada: ket kinunada, Ni Jehova isu ti nalinteg.
Ket idi ni Jehova nakitana nga isuda nagpacumbabada, ti sao ni Jehova immay ken Semeias, a kinunana, Nagpacumbabada, saanconton ida a dadaelen; no di ket itedconto cadacuada ti bassit a pannacaispal, ket ti pungtotco saanto a maibuyat iti Jerusalem gapu iti ima ni Sisac.
Nupay casta isudanto dagiti ad-adipenna, tapno maammoanda coma ti panagservic, ken ti panagservi dagiti pagpagarian dagiti dagdaga.
Iti casta ni Sisac nga ari ti Egipto simmang-at a maibusor iti Jerusalem, ket sinamsamna dagiti gamgameng ti balay ni Jehova, ken dagiti gamgameng ti balay ti ari; sinamsamna amin: innalana met dagiti calcalasag a balitoc nga inaramid idi ni Salomon.
Ket ni ari Roboam inaramidna a sunoda dagiti calcalasag a gambang, ket incumitna ida cadagiti im-ima dagiti capcapitan ti guardia, a nangaywan iti ruangan ti balay ti ari.
Ket castoy, idi, a tunggal daras a ti ari simrec iti balay ni Jehova, ti guardia immay ket nangicuyog cadacuada, ket insublida ida iti siled ti guardia.
Ket idi isu nagpacumbaba, ti pungtot ni Jehova naisiasi kencuana, tapno saanna a dadaelen nga ikisap: ken maysa pay sadi Juda nasaracan idi dagiti naimbag a banbanag.
Iti casta ni ari Roboam pinapigsana ti bagina sadi Jerusalem, ket nagari: ta ni Roboam agtawen idi iti uppat a pulo ket maysa idi nangrugi a nagari, ket nagari bayat iti sangapulo ket pito a tawen sadi Jerusalem, ti ili a pinili ni Jehova cadagiti amin a caputotan ti Israel, tapno icabilna ti naganna sadiay: ket ti nagan ni inana Naama nga Ammonita.
Ket inaramidna daydi a dakes, agsipud ta saanna nga impapuso ti nagsapul ken Jehova.
Ket dagiti ar-aramid ni Roboam, umuna ken maudi, saanda aya a naisurat cadagiti historia da Semeias a mammadto, ken ni Iddo a macakita iti masacbayan, a mayannurot cadagiti paglagipan dagiti capounan
Ket adda idi gubgubat a cancanayon da Jeroboam ken Roboam.
Ket ni Roboam nakiturog cadagiti ammana, ket naitabon iti ili ni David: ket ni Abias nga anacna nagari iti saadna.
13
Ti panagari ni Abias; 
ti gubatna ken Jeroboam
Ti Israel maabac.
Iti maicasangapulo ket walo a tawen ni ari Jeroboam, nangrugi ni Abias a nagari iti Juda.
Tallo a tawen ti panagarina sadi Jerusalem: ket ti nagan ni inana Micaia nga anac a babai ni Uriel a taga Gabaa
Ket adda idi gubat da Abias ken ni Jeroboam.
Ket ni Abias kimmuyog iti gubat iti maysa a buyot dagiti natured a lallaki ti gubat, uppat a gasut a ribu met laeng dagiti napili a lallaki, ket ni Jeroboam inornosna ti gubat a maibusor kencuana iti walo gasut a ribu dagiti napili a lallaki a lallakida idi a mannacabalin ken mamaingel.
Ket ni Abias nagtacder idiay bantay Semaraim, nga adda idiay caturodan ti Efraim, ket kinunana, Denggennac, O Jeroboam ken amin nga Israel:
Saanyo aya nga ammo a ni Jehova intedna ti pagarian ti Israel ken David iti agnanayon, kencuana met laeng ken cadagiti annacna a lallaki iti pannacaaramat ti maysa a tulag ti asin?
Nupay casta ni Jeroboam nga anac a lalaki ni Nabat nga adipen ni Salomon nga anac a lalaki ni David timmacder, ket immalsa a maibusor ken apona.
Ket adda idi a naurnong kencuana dagiti awan cais-iscanna a lallaki, dakes a tattao, a pinapigsada dagiti bagbagida met laeng a maibusor ken Roboam nga anac a lalaki ni Salomon, idi ni Roboam agtutubo pay laeng ken nalucneng ti pusona, ket saanna a mabalin ti sumcad cadacuada.
Ket ita panunutenyo a sumcad ti pagarian ni Jehova iti ima dagiti annac a lallaki ni David; ket dacayo umariwecweccayo, ket adda cadacayo dagiti sinan-urbon a vacvaca a balitoc nga inaramid ni Jeroboam a maipaay a didiosyo.
Saanyo aya a pinagtalaw dagiti papadi ni Jehova, nga annac a lalaki ni Aaron, ken dagiti Levitas, ket nagaramidcayo cadagiti papadiyo a mayalubog iti cadawyan dagiti tattao cadagiti sabsabali a dagdaga
tapno ti uray siasino nga umay mangconsagrar ti bagina met laeng iti maysa nga urbon a vaca a lalaki ken pito a carnero a lallaki, mabalin nga isu met laeng ti padi cadagidiay a saan a dios.
Ngem no maipapan cadacami, ni Jehova ti Diosmi, ket isu saanmi a binaybay-an; ket adda cadacami dagiti papadi nga agannong ken Jehova, dagiti annac a lalaki ni Aaron, ken dagiti Levitas iti akemda:
Ket puuranda ken Jehova iti binigat ken minalem dagiti datdaton a mapuuran ken nabanglo nga incienso: ti tinapay ti pamarang ornosenda met iti rabaw ti nadalus a lamesaan; ket ti candelero a balitoc agraman cadagiti pagsilawanna tapno sigagangat iti tunggal rabii: ta aywananmi ti incumit ni Jehova a Diosmi; ngem dacayo isu binaybay-anyo.
Ket, adtoy, ti Dios adda cadacami iti pangolomi, ken dagiti papadina a siiiggem cadagiti tortororot a pangpatignay a pagunien iti nacadadanag a maibusor cadacayo
O annac ti Israel, dicayo gubaten ni Jehova, a Dios dagiti ammayo; ta dicayto mangabac.
Ngem ni Jeroboam imbaonna dagiti agsaneb a mapan iti licudanda: iti casta addada idi iti sango ti Juda, ket dagiti agsaneb addada iti licudda.
Ket idi a ti Juda timmallaw, adtoy, ti gubat adda iti sangoda ken iti licudanda; ket immawagda ken Jehova, ken dagiti papadi nagpagunida cadagiti tortororot.
Idin dagiti lallaki ti Juda nagriawda: ket idi dagiti lallaki ti Juda nagriawda naaramid a ni Jehova kinabilna ni Jeroboam ken amin nga Israel iti sango ni Abias ken ti Juda.
Ket dagiti annac ti Israel intarayanda iti sango ti Juda; ket ti Dios inyawatna ida iti imada.
Ket ni Abias ken dagiti tattaona pinatayda ida iti dackel a pannacapapatay: iti casta napasagda a napapatay iti Israel dagiti lima gasut a ribu cadagiti napili a lallaki.
Iti casta dagiti annac ti Israel napacumbabada iti daydi a tiempo, ket dagiti annac ni Juda nangabacda, agsipud ta nagtalecda ken Jehova, a Dios dagiti ammada.
Ket ni Abias kinamatna ni Jeroboam, ket innalana dagiti il-ili kencuana, ti Bet-el agraman il-ilina, ken Jesana agraman il-ilina, ken Efron agraman il-ilina.
Ket ni Jeroboam saanna a napasubli ti kinabilegna cadagiti al-aldaw ni Abias: ket ni Jehova kinabilna, ket isu natay.
Ngem ni Abias nagbalin a mannacabalin, ket nangasawa ti sangapulo ket uppat nga assawa a babbai, ket pinutotna ti duapulo ket dua nga annac a lallaki, ken sangapulo ket innem nga annac a babbai.
Ket ti matda cadagiti ar-aramid ni Abias, ken dagiti cababalinna, ken dagiti insasaona, naisuratda iti panglawlawag ni mammadto nga Iddo.
14
Ti naimbag a panagari ni Asa
Iti casta ni Abias nakiturog cadagiti ammana, ket isu intabonda iti ili ni David; ket ni Asa nga anacna a lalaki nagari iti saadna
Cadagiti al-aldawna ti daga nagtalna bayat iti sangapulo a tawen.
Ket ni Asa inaramidna daydi a naimbag ken nalinteg cadagiti mata ni Jehova a Diosna:
Ta iniccatna dagiti al-altar a gangannaet, ken dagiti nangato a disso, ket binuracna dagiti monmon, ket pinucanna dagiti Ashera,
Ket imbilinna iti Juda ti panagsapulda ken Jehova, a Dios dagiti ammada, ken ti panagsungpot iti linteg ken iti bilin.
Casta met nga iniccatna cadagiti amin a il-ili ti Juda dagiti nangato a disso ken dagiti ladawan ti init: ket ti pagarian natalna iti saclangna.
Ket binangonna dagiti il-ili a nasarikedkedan idiay Juda; ta ti daga natalna, ket awan ti gubatna cadagidi a tawtawen, agsipud ta ni Jehova nangted kencuana iti talna.
Ta kinunana iti Juda, Bangonentayo coma dagitoy nga il-ili, ket aramidentayo iti aglicmut cadacuada dagiti bacud, ken tortorre, ruruangan, ken balbalunet; ti daga adda pay laeng iti sangotayo, agsipud ta sinapultayo ni Jehova a Diostayo; isu nasapulantayo, ket isu intedna cadatayo ti talna iti amin a sikigan
Iti casta nagbangonda ken rimmang-ayda.
Ket ni Asa addaan idi iti maysa a buyot a nangawit cadagiti sarapa ken gayang, nagtaud iti Juda tallo a gasut a ribu; ken nagtaud iti Benjamin dagiti nangawit cadagiti calasag ken nangbiat cadagiti ba-i duagasut ket walopulo a ribu: amin dagitoy lallakida a mannacabalin ken mamaingel.
Ket rimmuar a maibusor cadacuada ni Zera nga Etiope a caduana ti maysa a buyot a sangaribu a ribu ken tallo gasut a luglugan, ket dimteng agingga iti Maresa.
Idin rimmuar ni Asa a sumabet kencuana, ket inornosda ti gubat idiay lobong ti Sefata idiay Maresa.
Ket ni Asa immawag ken Jehova a Diosna, ket kinunana, Jehova, awan ti sabali no di laeng sicsica ti macabadang iti nagbaetan ti mannacabalin ken daydiay nga awan pigsana: badangannacami, O Jehova a Diosmi; ta agtaleccami laeng kenca, let iti naganmo immaycami a maibusor itoy a kinaadu
O Jehova, sica ti Diosmi; dica ipalubos a ti tao mangabac a maibusor kenca.
Iti casta ni Jehova kinabilna dagiti Etiopes iti sango ni Asa, ken iti sango ti Juda; ket dagiti Etiopes nagtarayda.
Ket ni Asa ken dagiti tattao a naicuyog kencuana kinamatda ida agingga iti Gerar: ket dagiti Etiopes napasagda iti casta unay a nagadu a saanda a nabangonen dagiti bagida met laeng; ta nadadaelda iti sango ni Jehova, ken iti sango ti buyotna; ket innalada ti adu unay a samsam.
Ket kinabilda dagiti amin nga il-ili iti aglicmut iti Gerar; ta ti buteng ken Jehova immapay cadagidiay: ket sinamsamda dagiti amin nga il-ili; ta adu unay idi ti samsam cadagidiay.
Kinabilda met dagiti sapsapaw dagiti vacvaca, ket innalada dagiti carcanero a naruay, ken camcamello, ket sada nagsubli idiay Jerusalem.
15
Ket ti Espiritu ti Dios immapay ken Azarias nga anac a lalaki ni Obed:
Ket rimmuar a simmabet ken Asa, ket kinunana kencuana, Denggendac, Asa ken amin a Juda ken Benjamin: Ni Jehova adda cadacayo, bayat ti caaddayo kencuana; ket no isu ti sapulenyo, masaracanyonto ngem no isu ti baybay-anyo baybay-annacayto.
Nabayag a tiempo itan, nga awan iti Israel ti napaypayso a Dios, awan ti padi a mangisursuro, ken awan ti linteg:
Ngem idi iti pannacaparigatda isuda nagsublida ken Jehova a Dios ti Israel, ket nagsapulda kencuana, isu nasaracanda.
Ket cadagidi a tiempo awan ti talna iti daydi a rimmuar, wenno iti daydi a simrec; no di ket dackel a pannacariribuc cadagiti amin nga agnaed cadagiti dagdaga.
Ket nawarada a nasayyasayya, ti nacion, ket ti ili a maibusor iti; ta ti Dios riniribucan ida iti amin a pacarigtan.
Ngem bumilegcayo, ket dicayo ipalubos a cumapuy dagiti im-imayo; ta ti aramidyo magungunaanto.
Ket idi nangngeg ni Asa dagitoy a sasao ken padto ni Obed a mammadto timmured, ket iniccatna dagiti kinarimon iti amin a daga ti Juda ken Benjamin, ken cadagiti il-ili nga innalana idi iti caturodan ti Efraim, ket pinabarona ti altar ni Jehova, nga adda idi iti sango ti balcon ni Jehova.
Ket inurnongna ti amin a Juda ken Benjamin, ken dagidiay a naggangannaet cadacuada a naggapu iti Efraim ken Manases, ken naggapu iti Simeon: ta timmabunoda kencuana a pimmanaw iti Israel iti nawadwad, idi nakitada a ni Jehova a Diosna adda idi kencuana.
Iti casta nagurnongda a nagtitipon idiay Jerusalem iti maicatlo a bulan, iti maicasangapulo ket lima a tawen ti panagari ni Asa.
Ket nagidatonda ken Jehova iti daydi nga aldaw iti samsam nga incuyogda pito gasut a vacvaca ken pito ribu a carcarnero.
Ket nakitulagda iti panagsapulda ken Jehova, a Dios dagiti ammada, iti amin a pusoda ken amin a cararuada;
Ket nagtutulagda a ti siasinoman a di agsapul ken Jehova, a Dios ti Israel, mapapatay coma, bassit, man wenno dackel, lalaki man wenno babai.
Ket nagsapatada ken Jehova iti natbag a timec, ken iti panagriaw, ken agraman cadagiti tortororot, ken agraman cadagiti cornetas.
Ket ti amin a Juda nagrag-o iti maipapan iti sapata; ta nagsapatada idi iti amin a pusoda; ket nagsapulda kencuana iti amin a tarigagayda; ket isu nasaracanda: ket ni Jehova intedna cadacuada ti talna ti aglicmut.
Ket castamet ni Maaca nga ina ni ari Asa isu iniccatna iti kinareina, gapu ta isu nagaramid iti maysa a nacarimrimon a ladawan a maipaay iti maysa nga Ashera; ket ni Asa pinucanna ti ladawanna ket pinagbalinna a tapoc, ket pinuuranna idiay waig a Cedron.
Ngem dagiti nangato a disdisso saanda a naiccat iti Israel: nupay casta ti puso ni Asa naimbag unay cadagiti amin nga al-aldawna.
Ket isu inserrecna iti balay ni Jehova dagiti banbanag nga impaay ni amana, ken dagiti banbanag nga isu met laeng impaayna, pirac ken balitoc, ken al-alicamen.
Ket awanen idi ti gubat inggana iti maicatlopulo ket lima a tawen ti panagari ni Asa.
16
Iti maicatlopulo ken innem a tawen ti panagari ni Asa, ni Baasa nga ari ti Israel simmang-at a bumusor iti Juda, ket binangonna ti Rama, tapno dina palubosan ti uray maysa a rumuar wenno mapan ken Asa nga ari ti Juda.
Idi a casta ni Asa innalana ti pirac ken balitoc a naggapu cadagiti gamgameng ti balay ni Jehova, ken iti balay ti ari, ket impaw-itna ken Ben-adad nga ari ti Siria, nga agnaed sadi Damasco, a kinunana,
Adda maysa a panagcappia caniac ken sica, cas adda idi ken ni amac ken ni amam: adtoy, ipaw-itco kenca ti pirac ken balitoc; inca, dadaelem ti nakinomoam ken Baasa nga ari ti Israel, tapno isu pumanaw caniac.
Ket ni Ben-adad impangagna ni ari Asa, ket imbaonna dagiti capcapitan dagiti buyotna a bumusor cadagiti il-ili ti Israel, ket kinabilna ti Ijon, ken ti Dan, ken ti Abel-maim, ken amin nga il-ili ti Neftali a pagidulinan.
Ket naaramid, idi a ni Baasa nangngeganna, binay-anna a bangonen ti Rama, ket impalubosna ti panagsardeng ti aramidna.
Idi a casta ni ari Asa incuyogna ti amin Juda; ket isuda binunagda dagiti batbato ti Rama, ken ti taricayona, a pinangbangon ni Baasa; ket binangonna cadagitoy ti Gibaa ken ti Mizpa.
Ket iti daydi a tiempo ni Hanani a macakita iti masacbayan immay ken Asa nga ari ti Juda, ket kinunana kencuana, Agsipud ta nagtalecca iti ari ti Siria, ket saanca a nagtalec ken Jehova a Diosmo, gapuna a ti buyot ti ari ti Siria nacatalaw ita imam.
Dagiti Etiopes ken dagiti Libios saanda aya idi a maysa a dackel a buyot, agraman luglugan ken lallaki nga agcabayo iti dackel a kinaruay
nupay casta agsipud ta nagtalecca ken Jehova, inyawatna ida iti imam.
Ta dagiti mata ni Jehova mapanda nga agsublisubli iti amin a lubong, tapno isu agparang a napigsa a bumadang cadagidiay a ti pusoda napalungdo a maiturong kencuana
Iti daytoy inaramidmo a simamaag; ta manipud ita addanto gubgubatmo.
Idin ni Asa nagpungtot iti macakita ti masacbayan, ket incabilna iti balay a pagbaludan; ta isiu adda a sirurungsot gapu itoy a banag, 
ket ni Asa pinarparigatna ti dadduma cadagiti tattao iti daydi met laeng a tiempo.
Ket, adtoy, dagiti ar-aramid ni Asa, umuna ken maudi, naisuratda iti libro dagiti ar-ari ti Juda ken Israel.
Ket iti maicatlopulo ket siam a tawen ti panagarina, ni Asa nagsakit cadagiti sacana; ket ti sakitna nacaro unay: nupay casta iti panagsakitna saan a nagsapul ken Jehova, no di ket cadagiti mangngagas.
Ket ni Asa nakiturog cadagiti ammana, ket natay iti maicapat a pulo ket maysa a tawen ti panagarina.
Ket isu intabonda cadagiti cucuana a tanem a kinalina a maipaay kencuana met laeng iti ili ni David, ket impaiddada iti iddana a napno cadagiti bangbanglo ken nadumaduma a kita dagiti recrecado a naisagana iti pannacaaramat ti kinalaing dagiti agar-aramid ti bangbanglo: ket inaramidda ti dackel unay a pannacapuur a maipaay kencuana.
17
Ket ni Josafat nga anacna a lalaki nagari iti saadna, ket pinapigsana ti bagina met laeng a maibusor iti Israel.
Ket incabilna dagiti soldados cadagiti amin nga il-ili a nasarikedkedan iti Juda, ket insaadna dagiti buybuyot nga agbantay idiay daga a Juda, ken cadagiti il-ili ti Efraim, nga innala idi ni Asa nga amana.
Ket ni Jehova adda idi ken Josafat, agsipud ta isu nagna cadagiti umuna a dalan ni amana a David, ket saan a nagsapul cadagiti Baales,
No di ket nagsapul iti Dios ni amana, ket nagna cadagiti bilbilinna, ken saan a mayannurot cadagiti ar-aramid ti Israel.
Gapuna a ni Jehova pinatibkerna ti pagarian iti imana; ket amin a Juda insangpetna ti buis ken Josafat; ket adda idi kencuana kinabacnang ken dayaw a naruay.
Ket ti pusona naipangato cadagiti dalan ni Jehova: ket maysapay iniccatna dagiti nangato a disdisso ken dagiti Ashera iti Juda.
Casta met iti maicatlo a tawen ti panagarina imbaonna dagiti pangpangol-cenna, a da met laeng Benhail, Obdias, ken Zacarias, Natanael, ken ni Mikeas, a mangisuro cadagiti il-ili ti Juda;
Ket caduada dagiti Levitas a da met laeng Semeias, Natanias, ken Zebadias, Asael, Semiramot, ken Jonatan, Adonias, Tobias, ken ni Tobadonias, a Levitas, ken caduada da Elisama ken ni Joram, a padi.
Ket nangisuroda idiay Juda, a siaadda idi cadacuada ti libro ti linteg ni Jehova; ket napanda cadagiti amin nga il-ili ti Juda, ket nangisuroda cadagiti tattao.
Ket ti buteng ken Jehova natnag cadagiti amin a pagarian dagiti dagdaga nga adda idi ti aglicmut iti Juda, tapno iti casta saanda a nanggubat iti maibusor ken Josafat.
Ket ti dadduma cadagiti Filisteos inyegda ken Josafat dagiti sagsagut, ken pirac a pagbuis; dagiti taga Arabia inyegda met kencuana dagiti ar-arban, a pito ribu ket pito gasut a carcarnero a lallaki, ken pito ribu ket pito gasut a calcalding a lallaki.
Ket ni Josafat bimmileg iti napalalo; ket idiay Juda binangonna dagiti castillos ken il-ili a pagidulinan.
Ket adda idi dagiti adu unay nga ar-aramidna cadagiti il-ili ti Juda; ken lallaki ti gubat, lallaki a mannacabalin ken mamaingel idiay Jerusalem.
Ket daytoy ti panagbilang cadacuada idi a mayannurot cadagiti balbalay dagiti ammada: Iti Juda, dagiti capcapitan dagiti rinibu: ni Adna a capitan, ket caduana dagiti lallaki a mannacabalin ken mamaingel, tallo gasut a ribu;
Ket ti sumaganad kencuana ni Johanan a capitan, ket caduana ti duagasut ket walopulo a ribu;
Ket ti sumaganad kencuana ni Amasias nga anac a lalaki ni Zicri, isu a nangipaay a siaayat ti bagina met laeng ken Jehova, ket caduana ti duagasut a ribu cadagiti lallaki a mannacabalin ken mamaingel.
Ket iti Benjamin: ni Eliada a lalaki a mannacabalin ken maingel, ket caduana ti duagasut a ribu a siiigam iti ba-i ken calasag;
Ket ti sumaganad kencuana ni Jozabad, ket caduana ti sangagasut ket walopulo a ribu a sisasagana a maipaay iti gubat.
Dagitoy isuda dagiti nagservi iti ari, sabali laeng dagidiay nga incabil ti ari cadagiti il-ili a nasarikedkedan iti amin a Juda.
18
Ti panagnomo ni Josafat ken Acab
Ket ni Josafat addaan idi iti kinabacnang ken dayaw a naruay; ket nakinomo ken Acab.
Ket calpasan dagiti dadduma a tawtawen simmalog ken Acab idiay Samaria
Ket ni Acab pinartina ti nawadwad a carcarnero ken vacvaca a maipaay kencuana, ken maipaay cadagiti tattao a naicuyog kencuana, ket tinignayna a cumuyog kencuana a sumang-at idiay Ramotgalaad.
Ket ni Acab nga ari ti Israel kinunana ken Josafat nga ari ti Juda, Cumuyogcanto caniac a mapan idiay Ramot-galaad
Ket isu simmungbat kencuana, Siac caslaac la kenca, ti ilic cas la iti ilim; ket makicuyogcamto kenca iti gubat.
Ket ni Josafat kinunana iti ari ti Israel, Agdawatac kenca, umumanta nga umuna iti sao ni Jehova.
Idi a casta ti ari ti Israel tiniponna dagiti mammadto, nga aguppat a gasut a lallaki, ket kinunana cadacuada, Dacami incaminto aya idiay Ramot-galaad a gumubat, wenno baybay-ac
ket isuda kinunada, Sumang-atca; ta ti Apo isu ti yawatnanto iti ima ti ari.
Ngem ni Josafat kinunana, Awan ti sabali aya ditoy a maysa a mammadto ni Jehova, tapno umumantayo kencuana.
Ket ti ari ti Israel kinunana ken Josafat, Adda pay maysa a lalaki isu a pacaumanantayo ken Jehova: ngem isu cagurgurac; ta isu saan a mangipadto iti naimbag a maipaay caniac, no di laeng dakes; isu ni Mikeas nga anac a lalaki ni Imla
Ket ni Josafat kinunana, Di coma saoen ti ari ti casta.
Idi casta ti ari ti Israel nangayab iti maysa nga agturay, ket kinunana, Yegmo ditoy a madardaras ni Mikeas nga anac a lalaki ni Imla.
Ket ti ari ti Israel ken ni Josafat nga ari ti Juda agtutugawda a maysa ken maysa iti tronoda, a sicacawesda cadagiti lambonda, ket agtugtugawda iti maysa a nawayang a disso iti sercan ti ruangan ti Samaria; ket amin dagiti mammadto addada nga agpadpadto iti sangoda.
Ket ni Sedekias nga anac a lalaki ni Kenaana nangaramid cadagiti sinan-sara a landoc, ket kinunana, Castoy ti kinuna ni Jehova, Iti pannacaaramat dagitoy sica sunsunemto dagiti Siros, agpapan maibusda.
Ket amin dagiti mammadto impadtoda ti casta, a kinunada, Sumang-atca sadi Ramot-galaad, ket agrangayca; ta ni Jehova isu ti yawatnanto iti ima ti ari.
Ket ti babaonen a napan nangayab ken Mikeas nagsao kencuana, a kinunana, Adtoy, dagiti sasao dagiti mammadto ipalawagda ti naimbag iti ari iti maymaysa a ngiwat: agdawatac kenca, ti saom coma cas la iti sao ti maysa cadacuada, ket agsaoca iti naimbag.
Ket ni Mikeas kinunana, Cas sibibiag ni Jehova, ti ibaga ti Diosco caniac, isunto ti saoec.
Ket idi isu nacagteng iti ari, ti ari kinunana kencuana, Mikeas, mapancaminto sadi Ramot-galaad a gumubat, wenno baybay-acto
Ket isu kinunana, Sumang-atca ket agrangayca; ket mayawatdanto iti imam.
Ket ti ari kinunana kencuana, Mamin-ano a daras a sapata-acto kenca tapno awan ibagam caniac no saan a ti pudno iti nagan ni Jehova?
Ket isu kinunana, Siac nakitac amin nga Israel a nawarawara iti rabaw dagiti banbantay, a cas carcarnero nga awananda iti pastor: ket ni Jehova kinunana, Dagitoy awan apoda; agsubli coma ti tumunggal lalaki iti balayna a sitatalna.
Ket ti ari ti Israel kinunana ken Josafat, Diac kinuna kenca nga isu saan a mangipadto ti naimbag a maipaay caniac, no di laeng dakes?
Ket ni Mikeas kinunana, Gapuna a denggem ti sao ni Jehova: Siac nakitac ni Jehova a situtugaw iti tronona, ket amin a buyot ti langit sitatacder iti macanawanna ken iti macatigidna.
Ket ni Jehova kinunana, Siasino ti mangallilaw ken Akab nga ari ti Israel tapno isu sumang-at ket mapasag sadi Ramot-galaad
Ket ti maysa nagsao a kinunana ti castoy, ket ti sabali kinunana ti casdiay.
Ket rimmuar ti maysa nga espiritu, ket nagtacder iti sango ni Jehova, ket kinunana, Siac isu allilawecto
Ket ni Jehova kinunana kencuana, Iti ania?
Ket isu simmungbat, Siac rumuaracto, ket agbalinacto a maysa a naulbod nga espiritu iti ngiwat ti amin dagiti mammadtona
Ket isu kinunana, Siac allilawem, ket isu pagballigiem met: rumuarca, ket aramidem ti casta.
Ita ngarud, adtoy, ni Jehova nangicabil ti maysa a naulbod nga espiritu iti ngiwat ti amin dagitoy mammadtom; ket ni Jehova impalawagna ti dakes a maipanggep kenca.
Idi a casta ni Sedekias nga anac ni Kenaana immasideg, ket kinabilna ni Mikeas iti pingpingna, ket kinunana, Sadino ti nagnaan ti espiritu ni Jehova a naggapu caniac tapno agsao kenca?
Ket ni Mikeas kinunana, Adtoy, makitamto iti daydiay nga aldaw, intono sica mapanca iti uneg ti maysa a nauneg a siled tapno aglemmengca.
Ket ti ari ti Israel kinunana, Alaem ni Mikeas, ket isu isublim ken Amon a gobernador ti ili, ken ni Joas nga anac ti ari;
Ket cunam, Castoy ti cuna ti ari, Icabilmo daytoy a tao iti pagbaludan, ket isu pacanem iti tinapay ti pammarigat ken iti danum ti pammarigat agpapan yaayco a sitatalna.
Ket ni Mikeas kinunana, No sica agsublicanto uray caano a sitatalna, ni Jehova saan a nagsao iti pannacaaramatco
Ket isu kinunana, Denggenyo, dacayo nga umili, dacayo amin.
Iti casta ti ari ti Israel ken ni Josafat nga ari ti Juda simmang-atda sadi Ramot-galaad.
Ket ti ari ti Israel kinunana ken Josafat, Manglimlimoacto, ket innac iti paggubatan; ngem sica icabilmo dagiti lambonmo
Iti casta ti ari ti Israel nanglimlimo, ket napan iti paggugubatan.
Ket ti ari ti Siria nagbilin idi cadagiti capcapitan dagiti lugluganna, a kinunana, Dicayo gubaten ti uray bassit uray dackel, no di laeng ti ari ti Israel.
Ket naaramid, idi a dagiti capcapitan dagiti luglugan nakitada ni Josafat, nga isuda kinunada, Isu ti ari ti Israel
Gapuna nga isuda nagbawingda a gumubat kencuana: ngem ni Josafat nagickis, ket tinulongan ni Jehova; ket ti Dios tinignayna ida a pumanaw kencuana.
Ket naaramid, idi a dagiti capcapitan dagiti luglugan nakitada a saan nga isu ti ari ti Israel, nga isuda nagbawingda iti panagcamat kencuana.
Ket maysa a lalaki imbiatna ti panana nga impasacsac, ket nasugatna ti ari ti Israel iti baet ti nagsaipan ti cabal: gapuna a kinunana iti agpaguyod ti luganna, Ibawingmo ta imam, ket ipannac iti ruar ti buyot; ta nasugatanac iti nasaem.
Ket ti panaggubat rimmaba iti daydi nga aldaw: nupay casta ti ari nasadag iti luganna a bumusor cadagiti Siros; agingga iti cas la horas ti rumabii; ket natay iti ilelennec ti init.
19
Ket ni Josafat nga ari ti Juda nagsubli a sitatalna iti balayna idiay Jerusalem.
Ket ni Jehu a macakita iti masacbayan anac ni Hanani napan simmabet kencuana, ket kinunana ken ari Josafat, Tulongam aya dagiti managdacdakes, ken ayatem dagidiay a gumura ken Jehova
gapu itoy a banag ti pungtotnga aggapu iti sango ni Jehova, adda iti rabawmo.
Nupay casta dagiti naimbag a banbanag masaracanda kenca, iti dayta a panangiccatmo cadagiti Asherot iti daga, ket impapusom ti agsapul iti Dios.
Ket ni Josafat nagnaed idiay Jerusalem: ket rimmuar manen iti nagtengngaan dagiti tattao manipud Beer-seba inggana iti caturodan ti Efraim, ket pinasublina ida ken Jehova, a Dios dagiti ammada.
Ket insaadna dagiti oc-ocom iti daga iti naglas-ud cadagiti amin nga il-ili a nasarikedkedan iti Juda, iti ili ken ili,
Ket kinunana cadagiti oc-ocom, Otobenyo ti aramidenyo: ta dicayo agocom a gapu iti tao, no di ket gapu ken Jehova; ket isu adda cadacayo iti panangocom.
Ita ngarud adda coma cadacayo ti buteng ken Jehova; aluadanyo ket aramidenyo, ta awan ti kinadangkes ken Jehova a Diostayo, wenno panangidaduma iti kinatao, wenno panangawat iti panocsoc.
Maysa pay idiay Jerusalem insaad ni Josafat dagiti Levitas ken papadi, ken pangpangoloen dagiti balbalay dagiti amma iti Israel, maipaay nga agannong iti panangocom ni Jehova ken cadagiti supsupiat
Ket nagsublida sadi Jerusalem.
Ket imbilinna cadacuada, a kinunana, Castoy ti aramidenyonto iti panagbuteng ken Jehova a matalec ken buyogen ti puso a napalungdo.
Ket uray caano nga idadatengto cadacayo ti uray ania a suppiat nga aggapu cadagiti cacabsatyo nga aggapu cadagiti cacabsatyo nga agnaed cadagiti il-ilida, iti baet ti dara ken dara; iti baet ti linteg ken bilin, iti baet dagiti al-alagaden ken anannuroten, bagbagaanyonto ida, tapno dida macabasol ken Jehova, ket iti casta saan a dumteng ti pungtot cadacayo ken cadagiti cacabsatyo: daytoy aramidenyo ket dicayto macabasol.
Ket, adtoy, ni Amarias a canga toan a padi isu ti mangimaton cadacayo cadagiti amin a pangpanggep a maipapan ken Jehova; ket ni Zebadias nga anac a lalaki ni Ismael, nga agturay iti balay ti Juda, ti mangimaton cadacayo cadagiti amin a pangpanggep a maipapan iti ari: casta met dagiti Levitas agakemdanto iti saclangyo
Agaramidcayo a sikikired, ket sapay coma ta ni Jehova adda cadagiti naimbag.
20
Ni Josafat dawatenna ti badang a maibusor iti Moab ken Ammon
Ket ti Moab ken Ammon masamsamda
Ti panagnomo da Josafat ken Ocozias.
Ket naaramid iti calpasan daytoy, a dagiti annac ti Moab, ken dagiti annac ti Ammon, ken cacayongda ti dadduma cadagiti Ammonitas immayda nakigubat a maibusor ken Josafat.
Idin immay ti dadduma nga imbagada ken Josafat a kinunada, Umayen ti umariwecwec a maibusor kenca naggapu iti ballasiw ti baybay nanipud iti Siria; ket adtoy, addada idiay Hasason-tamar (isu ti Engedi met laeng).
Ket ni Josafat nagbuteng, ket impamaysana ti bagina nga agsapul ken Jehova; ket inwarragawagna ti maysa a panagayunar iti amin a Juda.
Ket ti Juda naguornongda a sangsangcatipon nga agsapul iti badang nga aggapu ken Jehova: naggapu met laeng cadagiti amin nga il-ili ti Juda immayda a nagsapul ken Jehova.
Ket ni Josafat nagtacder iti gimong ti Juda ken Jerusalem idiay balay ni Jehova, iti sango ti baro a paraangan;
Ket kinunana, O Jehova, a Dios dagiti ammami, saanca aya a Dios sadi langit
ket saanca aya nga agturay cadagiti amin a pagarian dagiti nasnacion
ket ti imam napigsa ken mannacabalin, tapno awan ti macabalin a sumcad kenca.
O Diosmi, saanmo aya a pinagtalaw dagiti agnaed itoy a daga iti sango ti ilim nga Israel, ket intedmo cadagiti putot ni Abraham a gayyemmo iti agnanayon?
Ket isuda nagnaedda kencuana ket imbangonandaca kencuana ti maysa a santuario gapu iti naganmo, a kinunada,
No ti dakes dumteng cadacami, ti campilan, ti pannacaocom, wenno ti angol, wenno ti bisin, agtacdercamto iti sango iti daytoy a balay, ken iti sangoanam (ta ti naganmo adda iti daytoy a balay), ket umkiscamto kenca iti pacarigatanmi, ket sica denggemto ket ispalennacamto.
Ket ita, adtoy, dagiti annac ti Ammon, ken Moab, ken bantay Seir, isuda a saanmo a pinalubosan idi a sillongen ti Israel, idi rimmuarda iti daga ti Egipto, no di ket binay-anda ida, ket saanda ida a dinadael;
Adtoy, ti pannangsubalitda cadacami, ta umaydacami pagtalawen iti cucuam nga intedmo cadacami a tawiden.
O Diosmi, saanmonto aya ida nga ocomen
ta awan ti pannacabalinmi a bumusor itoy dackel a buyot nga umay a maibusor cadacami; dicami met ammo no ania coma ti aramidenmi: no di ket dagiti matami addada a situturong kenca.
Ket amin a Juda nagtacder iti sangoanan ni Jehova, agraman cadagiti babassitda, dagiti assawada, ken dagiti annacda.
Idin immapay ti Espiritu ni Jehova ken Jahaziel nga anac a lalaki ni Zacarias, nga anac a lalaki ni Banaias, nga anac a lalak ni Jeiel, nga anac a lalaki ni Matanias, a Levita, cadagiti annac a lallaki ni Asaf, iti tengnga ti gimong;
Ket kinunana, Denggenyo, amin a Juda, ken dacayo nga agnaed iti Jerusalem, ken sica ari Josafat: Castoy ti cuna ni Jehova cadacayo: Dicayo agbuteng, ken dicayo met agcullayaw gapu itoy umariwecwec; ta ti gubat saanyo a cucua, no di ket cucua ti Dios.
Intono bigat sumalogcayo a maibusor cadacuada: adtoy, umayda iti sang-atan ti Sis; ket masaracanyonto ida iti pungto ti lobong, iti sango ti let-ang ti Jeruel.
Saanyonto a masapul ti gumubat itoy a bacal; agurnongcayo, agtacdercayo a sitatalna, ket kitaenyo ti panangisalacan ni Jehova cadacayo, O Juda ken Jerusalem; dicayo agbuteng, dicayo met agcullayaw: intono bigat incayo bumusor cadacuada; ta ni Jehova cumuyog cadacayo.
Ket ni Josafat incul-obna ti olona a ti rupana agingga iti daga; ket amin a Juda ken dagiti agnaed ti Jerusalem nagpaclebda iti saclang ni Jehova, a sicacararag ken Jehova.
Ket dagiti Levitas, cadagiti annac dagiti Coatitas, ken cadagiti annac dagiti Coreitas, nagtacderda nga agdayaw ken Jehova, a Dios ti Israel iti natbag unay a timec.
Ket bimmangonda a nasapa iti bigat, ket napanda idiay let-ang ti Tecoa: ket idi napanda, ni Josafat nagtacder ket kinunana, Denggendac, O Juda ken dacayo nga agnaed iti Jerusalem: mamaticayo ken Jehova a Diosyo, iti casta mapatibkercayto; patienyo dagiti mammadtona, iti casta rumang-aycayto.
Ket idi isu nakiuman cadagiti tattao, tinudinganna dagidiay a mangcanta coma ken Jehova, ken mangted ti panagdayaw iti nasantoan nga ornos, idi mapanda iti sango ti buyot, ket cunaenda, Agyamancayo ken Jehova; ta ti kinamanangngaasina agpaut iti agnanayon.
Ket idi nangrugida nga agcanta ken agdayaw, Ni Jehova insaadna dagiti agsaneb a maibusor cadagiti annac ti Ammon ken ti Moab, ken bantay Seir, isuda nga immay idi a maibusor iti Juda: ket nacabilda.
Ta dagiti annac ti Ammon ken ti Moab nagtacderda a maibusor cadagiti agnaed idiay bantay Seir tapno papatayen ken dadaelenda ida nga ikisap: ket idi nagibusda dagiti agnaed idiay Seir, tunggal maysa nakitinnulong a mangdadael iti sabali.
Ket idi ti Juda simmangpet iti torre a pagwanawanan idiay let-ang kinitada ti umariwecwec; ket adtoy, isuda bangbangcayda a napasag iti daga, ket awan idi ti nacatalaw.
Ket idi ni Josafat ken dagiti tattaona immayda agsamsam cadacuada, nasaracanda cadacuada iti nawadwad a kinabacnang, ken bagbagi a natay, ken napateg nga alhajas, isu nga iniccatda tapno maipaay cadacuada met laeng, ti ad-adu ngem iti cabaelanda nga awiten; ket tallo nga al-aldaw idi iti panagal-alada iti samsam, ta casta unay a nagadu.
Ket ti maicapat nga aldaw nagurnongda idiay lobong a Beraca; gapu ta sadiay binenditoda ni Jehova: gapuna a ti nagan dayta a lugar nagaladan iti lobong a Beraca agingga itoy nga aldaw.
Idin nagsublida, tunggal lalaki ti Juda ken Jerusalem, ket ni Josafat iti sangoananda, tapno mapan manen idiay Jerusalem a buyogen ti rag-o; ta ni Jehova pinagrag-ona ida iti ngatoen dagiti cabcabusorda.
Ket dimtengda idiay Jerusalem agraman cadagiti salsalterio ken ararpa ken tortororot, agingga iti balay ni Jehova.
Ket ti buteng ken Jehova adda idi cadagiti amin a pagpagarian dagiti dagdaga, idi nangngegda a ni Jehova nakigubat a maicaniwas cadagiti cabcabusor ti Israel.
Iti casta ti pagturayan ni Josafat natalna idi; ta ti Diosna intedna kencuana ti talna iti aglicmut.
Ket ni Josafat nagari iti Juda: ket tallopulo ket lima ti tawenna idi nangrugi nga agari; ket isu nagari bayat iti duapulo ket lima a tawen sadi Jerusalem, ket ti nagan ni inana Azuba nga anac a babai ni Silhi.
Ket isu nagna iti dalan ni Asa nga amana; ket isu saan a simmina iti daydiay, nga inaramidna daydi a nalinteg cadagiti mata ni Jehova.
Nupay casta dagiti nangato a disdisso saanda a naiccat; ket di pay met insinggalut dagiti tattao dagiti puspusoda iti Dios dagiti ammada.
Ket ti matda cadagiti ar-aramid ni Josafat, umuna ken maudi, adtoy, naisurat iti historia ni Jehu nga anac a lalaki ni Hanani, a nailanad iti libro dagiti ar-ari ti Israel.
Ket calpasan daytoy ni Josafat nga ari ti Juda timmipon ken Ocozias nga ari ti Israel; isu met laeng ti nagaramid a sidadangkes unay:
Ket timmipon kencuana tapno agaramid cadagiti sasacayan a mapan idiay Tarsis; ket inaramidda dagiti sasacayan idiay Esion-geber.
Idin ni Eliezer nga anac a lalaki ni Dodava a taga Mareosat nagpadto ti maicaniwas ken Josafat, a kinunana, Agsipud ta timmiponca ken Ocozias, ni Jehova dinadaelna dagiti ar-aramidmo
Ket dagiti sasacayan narba, tapno saanda a nacapan idiay Tarsis.
21
Panagari ni Joram
Ket ni Josafat nakiturog cadagiti ammana, ket isu naitabon a naidinna cadagiti ammana iti ili ni David nga amana, ket ni Joram nga anacna nagari iti saadna.
Ket isu adda idi cacabsatna, dagiti annac a lallaki ni Josafat: da Azarias, Jehiel, ken Zacarias, ken Azarias, Micael, ken ni Sefatias; amin dagitoy annac ni Josafat nga ari ti Israel.
Ket ni amada intedna cadacuada dagiti dadackel a sagsagut, iti pirac, ken balitoc, ken cucua a napateg, agraman il-ili a nasarikedkedan idiay Juda: ngem ti pagarian intedna ken Joram, gapu ta isu ti inauna a nayanac.
Idin ni Joram naipangato iti pagarian ni amana, ket pinapigsana ti bagina met laeng, pinatayna amin a cacabsatna iti campilan, ken dadduma pay cadagiti pangpangoloen ti Israel.
Ket ni Joram agtawen iti tallopuloket dua idi nangrugi a nagari; ket nagari bayat ti walo a tawen idiay Jerusalem.
Ket nagna iti dalan dagiti ar-ari ti Israel, a cas iti inaramid idi ti balay ni Acab:ta maysa nga anac ni Acab isu idi ti asawana; ket inaramidna daydi a dakes iti imatang ni Jehova.
Nupay casta ni Jehova saanna a kinayat a dinadael ti balay ni David, a gapu iti tulag nga inaramidna idi ken David, ken cas incarina kencuana ti panangtedna kencuana ken cadagiti annacna iti maysa a silaw iti agnanayon.
Cadagiti al-aldawna ti Edom immalsa nanipud iti babaen ti panangituray ti Juda, ket nangisaad iti ari cadacuada met laeng.
Idin ni Joram nagna agraman cadagiti capcapitanna ken isu-amin dagiti lugluganna: ket timmacder iti rabii, ket kinabilna dagiti Edomitas, a nanglacub iti aglicmut kencuana, ken dagiti capcapitan dagiti luglugan.
Casta ti yaalsa ti Edom nanipud iti babaen ti panangituray ti Juda inggana iti daytoy nga aldaw: idin ti Libna immalsa idi met laeng a tiempo, manipud iti babaen ti panangiturayna, agsipud ta binay-anna ni Jehova, a Dios dagiti ammana.
Maysa pay inaramidna dagiti nangato a disdisso cadagiti banbantay ti Juda, ket pinagbalangcantisna dagiti agnaed idiay Jerusalem, ket inyawawanna ti Juda.
Ket immay kencuana ti maysa a surat a naggapu ken Elias a mammadto, a kinunana, Castoy ti cuna ni Jehova, a Dios ni David nga amam, Agsipud ta saanca a nagna cadagiti daldalan ni Josafat nga amam, wenno cadagiti daldalan ni Asa nga ari ti Juda.
No di ket nagnaca iti dalan dagiti ar-ari ti Israel, ket pinagbalangcantismo ti Juda ken dagiti agnaed idiay Jerusalem, a mayannurot iti inaramid ti balay ni Acab, ken casta met a pinataymo dagiti cacabsatmo a lallaki dita balay ni amam, isuda a naimimbagda ngem sica:
Adtoy, ni Jehova cabilennanto iti dackel a didigra dagiti tattaom, dagiti annacmo, ken dagiti assawam, ken ti amin a cucuam;
Ket addanto dackel a sakitmo a gapu iti panagsakit dagiti lalaemmo, inggana iti di matnag iti ruar dagiti lalaemmo, iti inaldawaldaw a gapu iti sakitmo.
Ket ni Jehova riniingna a maibusor ken Joram ti nakem dagiti Filisteos, ken dagiti Arabes nga adda iti sibay dagiti Etiopes:
Ket simmang-atda a maibusor iti Juda, ket dinuclosda, ket innalada ti amin a cucua a nabirucanda iti balay ti ari, ken castamet dagiti annacna ken dagiti assawana; tapno iti casta awan a pulos ti matda kencuana nga anac a lalaki no di laeng ni Joacaz, a caubingan cadagiti annacna a lallaki.
Ket calpasan amin daytoy ni Jehova kinabilna dagiti lalaemna iti maysa a sakit a saan maagasan.
Ket naaramid idi naglabas ti tiempo iti calpasan ti dua a tawen a dagiti lalaemna natnagda iti ruar a gapu iti sakit, ket isu natay a gapu cadagiti nacaro a sakitna
Ket ti ilina saanna nga inaramid ti pannacapuur a maipaay kencuana a cas ti pannacapuur dagiti ammana.
Agtawen idi iti tallopulo ket dua idi nangrugi a nagari, ket nagari idiay Jerusalem bayat iti walo a tawen: ket simmina a saanda nga impatpateg; ket intabonda iti ili ni David, ngem saan a cadagiti tanem dagiti ar-ari.
22
Panagari ni Ocozias
Ket dagiti agnaed idiay Jerusalem pinagarida ni Ocozias nga inaudi nga anac a lalaki ti ari iti saadna; ta ti buyot dagiti lallaki a kimmuyog idi cadagiti Arabes iti pacarso pinatayda idi amin dagiti annac a lallaki a calallacayan
Iti casta ni Ocozias nga anac a lalaki ni Joram nga ari ti Juda nagari.
Ni Ocozias agtawen idi iti uppat a pulo ket dua idi nangrugi a nagari; ket nagari iti macatawen idiay Jerusalem, ket ti nagan idi ni inana Atalia nga anac a babai ni Omri.
Casta met nga isu nagna cadagiti daldalan ti balay ni Acab; ta ni inana ti namagbaga kencuana iti panagar-aramidna a sidadangcoc.
Ket isu inaramidna daydi a dakes iti imatang ni Jehova, cas inaramid idi ti balay ni Acab, ta isuda idi dagiti mamalbalacad kencuana agpapan iti pannacadadaelna.
Isu nagna met a mayannurot iti balacadda, ket nakicuyog a napan ken ni Joram nga anac ni Acab nga ari ti Israel iti gubat a maibusor ken ni Hazael nga ari ti Siria idiay Ramot-galaad: ket dagiti Siros sinugatda ni Joram.
Ket isu nagsubli idiay Jezreel tapno maagasan cadagiti sugsugatna a gapuananda kencuana idiay Rama, idi nakigubat a maibusor ken ni Hazael nga ari ti Siria
Ket ni Azarias nga anac ni Joram nga ari ti Juda simmalog idi a mangkita ken ni Joram nga anac ni Acab idiay Jezreel, agsipud ta masakit idi.
Ket ti pannacadadael ni Ocozias gapu idi iti Dios, gapu ta napan ken Joram: ta idi immayen, isu nakicuyog ken Joram a napan bimmusor ken Jehu nga anac a lalaki ni Nimsi, isu a pinulutan idi ni Jehova a mangpucaw iti balay ni Acab.
Ket naaramid idi ni Jehu tungpalenna ti panangocom iti rabaw ti balay ni Acab, a nasaracanna dagiti pangpangoloen ti Juda, ken dagiti annac a lallaki dagiti cacabsat ni Ocozias, nga agan-annong ken Ocozias, ket pinatayna ida.
Ket isu binirucna ni Ocozias, ket isu ti tiniliwda (isu naglemmeng idiay Samaria), ket insangpetda ken Jehu ket pinatayda; ket isu intabonda, ta kinunada, Isu ti anac a lalaki ni Josafat, isu a nagsapul ken Jehova iti amin a pusona
Ket ti balay ni Ocozias awanen ti pannacabalinna nga agicut iti pagarian.
Ket ni Atalia nga ina ni Ocozias idi a nakitana a daydi anacna natayen, timmacder ket dinadaelna amin ti naarian a putot iti balay ti Juda.
Ngem ni Josabet nga anac a babai ti ari, innalana ni Joas nga anac ni Ocozias, ket isu ti linibasna cadagiti annac ti ari a napapatay idi, ket isu ken ti mangsisiwa kencuana incabilna ida iti siled a pagiddaan
Iti casta ni Josabet, nga anac a babai ni ari Joram, nga asawa a babai ni Joiada a padi (ta isu idi ti cabsat a babai ni Ocozias), isu ti inlemmengna a gapu ken Atalia, iti casta nga isu saanna a pinatay.
Ket isu adda cadacuada a nallemmeng iti balay ti Dios bayat iti innem a tawen; ket ni Atalia nagreina iti daga.
23
Ti gacat ni Joiada
Ket iti maicapito a tawen ni Joiada pinapigsana ti bagina met laeng, ket nakitulag cadagiti capcapitan dagiti ginasut, da Azarias nga anac a lalaki ni Jeroam, ken Ismael nga anac a lalaki ni Johanan, ken Azarias nga anac a lalaki ni Obed, ken Maasias nga anac a lalaki ni Adaias, ken ni Elisafat nga anac a lalaki ni Zicri.
Ket nagsursurda iti Juda, ket inurnongda dagiti Levitas cadagiti amin nga il-ili ti Juda, ken dagiti pangpangoloen dagiti balbalay dagiti amma ti Israel, ket napanda idiay Jerusalem.
Ket ti amin a gimong nakitulag iti ari iti balay ti Dios
Ket kinunana cadacuada, Adtoy ti anac a lalaki ti ari agarinto, a cas sinao ni Jehova maipapan cadagiti annac a lallaki ni David.
Daytoy ti banag nga aramidenyonto: maysa nga apagcatloyo cadagiti papadi ken cadagiti Levitas a sumrecto iti aldaw a panaginana, isudanto dagiti mangaywan cadagiti dapdapian;
Ket maysa nga apagcatloyo addanto iti balay ti ari; ket maysa nga apagcatloyo idiay ruangan ti cimiento: ket amin dagiti tattao addadanto cadagiti paraangan iti balay ni Jehova.
Ngem awan coma ti sumrec iti balay ni Jehova, no di laeng dagiti papadi, ken dagiti Levitas nga agannong; isuda sumrecdanto, ta nasantoanda; ngem amin dagiti tattao salimetmetandanto ti incumit ni Jehova.
Ket dagiti Levitas alicubcubendanto ti ari iti aglicmut, tunggal lalaki a siiiggem cadagiti igamna; ket siasinoman a sumrec iti balay, mapapatay coma: ket makicuyogcayo coma iti ari, intono sumrec ken intono rumuar.
Iti casta dagiti Levitas ken amin a Juda inaramidda ti mayannurot iti amin nga imbilin cadacuada ni Joiada a padi: ket innalada tunggal tao dagiti lallakina, isuda a sumrec coma iti aldaw a panaginana agraman cadagitoy a rumuar iti aldaw a panaginana; ta ni Joiada a padi saanna a pinagawid dagiti napasenpaset a buyot.
Ket ni Joiada a padi inyawatna cadagiti capcapitan dagiti ginasut, dagiti picpica, ken sarsarapa, ken calcalasag, a cucua idi ni ari David, nga adda idi iti balay ti Dios.
Ket incabilna amin dagiti tattao, a tunggal tao a siiiggem iti igamna, manipud iti makincanawan nga bangir ti balay agingga iti makincatigid nga bangir ti balay, iti denna ti altar ken ti balay, iti arpad ti ari nga aglicmut.
Idin inruarda di anac a lalaki ti ari, ket incabilda kencuana ti balangat, ken intedda kencuana ti pammanecnec; ket isu ti inaramidda nga ari: ken da Joiada ken dagiti annacna isu ti pinulotanda; ket kinunada, Agbiag coma a manayon ti ari.
Ket idi ni Atalia nangngegna ti daranudor dagiti tattao nga agtaray ken agdaydayaw iti ari, isu napan cadagiti tattao idiay balay ni Jehova:
Ket isu kimmita, ket, adtoy, di ari sitatacder iti sibay ti adigina iti pagsercan, ken dagiti capcapitan ken tortororot iti arpad ti ari; ken amin dagiti tattao nagrag-oda, ket pinuyotda dagiti tortororot; dagiti cumacanta nagtocarda met cadagiti gamgamigam ti musica, ken nangidalanda iti panagcanta a pagdaydayaw
Idin ni Atalia, pinigisna dagiti cawesna, ket kinunana, Liput liput!
Ket ni Joiada a padi pinaruarna dagiti capcapitan ti ginasut a pangolo ti buyot, ket kinunana cadacuada, Isu ti iruaryo iti baet dagiti inintar; ket ti sumurotto kencuana isu ti papatayenyonto iti campilan: ta di padi kinunana, Dicayo papatayen coma iti balay ni Jehova.
Iti casta naglisida a maipaay kencuana; ket napan iti dalan ti sercan ti cabayo iti balay ti ari: ket isu ti pinatayda idiay.
Ket ni Joiada nangaramid iti tulag iti nagtengngaan isu met laeng, ken cadagiti tattao, ken iti ari, nga isuda coma dagiti tattao ni Jehova.
Ket isu-amin dagiti tattao napanda iti balay ni Baal, ket dinupracda; dagiti al-altarna ken dagiti ladladawanna binuracda nga inkisap, ket pinatayda ni Matan a padi ni Baal iti sango dagiti al-altar.
Ket ni Joiada nangdutoc cadagiti agturturay iti balay ni Jehova iti babaen ti panangidalan dagiti papadi ken Levitas, isuda a ni David inwarasna idi iti balay ni Jehova, tapno idatagda dagiti datdaton a mapuuran ken Jehova, a cas adda a naisurat iti linteg ni Moises, a buyugen ti panagrag-o ken panagcanta a mayannurot iti bilin ni David.
Ket insaadna dagiti agay-aywan cadagiti ruruangan iti balay ni Jehova, tapno awan ti saan a nadalus iti aniaman a banag a sumrec.
Ket innalana dagiti capcapitan ti ginasut, ken dagiti natacneng, ken dagiti gobernador dagiti il-ili, ken amin a tattao ti daga, ket insalogna ti ari a naggapu iti balay ni Jehova: ket nagnada iti balay ni Jehova: ket nagnada a limmasat iti akinngato a ruangan agingga iti balay ti ari, ket insaadda ti ari iti trono ti pagarian.
Iti casta amin a tattao ti daga nagrag-oda, ket ti ili nagtalna
Ket ni Atalia pinatayda iti campilan.
24
Ti panagari ni Joas
Ket ni Joas agtawen iti pito idi nangrugi a nagari; ket nagari bayat iti uppat a pulo a tawen idiay Jerusalem: ket ti nagan ni inana Sebia a taga Beer-seba.
Ket ni Joas inaramidna daydi a nalinteg cadagiti mata ni Jehova iti isu-amin nga al-aldaw ni Joiada a padi.
Ket ni Joiada innalana a maipaay kencuana ti dua nga assawa; ket pinutotna dagiti annac a lallaki ken babbai.
Ket calpasan daytoy naaramid a ni Joas pinanggepna a patarimaan ti balay ni Jehova.
Ket inurnongna dagiti papadi ken Levitas, ket kinunana cadacuada, Incayo cadagiti il-ili ti Juda ket urnongenyo iti amin nga Israel ti cuarta tapno mapatarimaan ti balay ti Diosyo iti tinawentawen; ket kitaenyo ta padarasen ti panggep
Nupay casta dagiti Levitas saanda a pinadaras.
Ket ti ari inayabanna ni Joiada a pangolo, ket kinunana kencuana, Apayapay saanmo nga impapilit cadagiti Levitas ti panangalada iti Juda ken iti Jerusalem ti pagpabuis ni Moises nga adipen ni Jehova, ken agtaud iti gimong ti Israel a maipaay iti tolda ti pammanecnec?
Ta dagiti annac a lallaki ni Atalia, daydi dakes a babai, dinupracda idi ti balay ti Dios; ket casta met dagiti amin a naipaay a banbanag iti balay ni Jehova impaayda cadagiti Baales.
Iti casta ti ari nagbilin, ket inaramidda ti maysa a lacasa, ket incabilda iti ruar idiay ruangan ti balay ni Jehova.
Ket nangiwarragawagda iti Juda ken idiay Jerusalem, a mayeg coma ken Jehova ti buis, a ni Moises nga adipen ti Dios impatayna iti Israel idiay let-ang.
Ket amin dagiti pangpangoloen ken amin dagiti tattao nagrag-oda, ket insangpetda, ket nagipisocda iti lacasa, inggana iti dida ginibusan.
Ket castoy idi iti uray ania a tiempo a ti lacasa naiyeg cadagiti pagakemen ti ari a gapu iti ima dagiti Levitas, ket idi nakitada nga adu unay ti cuarta, a ti escriba ti ari ken ti agakem iti cangatoan a padi immayda ket iccatenda ti nagyan iti lacasa, ket innalada, ket impanda manen iti dissona
Casta ti inaramidda iti inaldaw-aldaw, ket inurnongda ti cuarta a nawadwad.
Ket ti ari ken ni Joiada intedda cadagidiay nga agaramid idi ti panagannong iti balay ni Jehova; ket tinangdananda dagiti agcavcaviti ken al-allawagi a mangtarimaan iti balay ni Jehova, ken casta met dagidiay nga agpanpanday iti landoc ken gambang a maitarimaan iti balay ni Jehova.
Iti casta dagiti agtartrabajo nagaramidda, ken ti aramid a panangtarimaan rimmang-ay cadagiti imimada, ket pinatacderda manen ti balay ti Dios iti casasaadna, ket pinalagdada.
Ket idi nalpasda impanda ti natda a cuarta iti sango ti ari ken ni Joiada, ket iti dayta naaramid dagiti al-alicamen a maipaay ti balay ni Jehova, dagiti met laeng al alicamen a pangannong ken pagidatag, ken cuchara, ken al-alicamen a balitoc ken pirac
Ket indatagda dagiti datdaton a mapuuran iti balay ni Jehova a cancanayon cadagiti amin nga al-aldaw ni Joiada.
Ngem ni Joiada limmacay ket napnoan cadagiti al-aldaw, ket natay; isu agtawen iti sangagasut ket tallopulo a tawen idi natay.
Ket isu intabonda iti ili ni David iti nagtetengngaan dagiti ar-ari, agsipud ta nagaramid iti naimbag iti Israel, ken maipapan iti Dios ken ti balayna.
Ket calpasan ti ipapatay ni Joiada immay dagiti pangoloen ti Juda, ket nagrucbabda iti ari
Idin ti ari impangagna ida.
Ket binaybay-anda ti balay ni Jehova, a Dios dagiti ammada, ket nagservida, cadagiti Ashera ken cadagiti ladladawan a kinitikitan ket ti pungtot immapay iti Juda ken iti Jerusalem gapu iti daytoy a babacda.
Nupay casta imbaonna cadacuada dagiti mammadto a mangpasubli cadacuada manen ken Jehova; ket pinanecnecanda ti maibusor cadacuada, ngem saanda nga impangag.
Ket ti Espiritu ti Dios immay ken Zacarias nga anac a lalaki ni Joiada a padi; ket isu nagtacder iti ngatoen dagiti tattao, ket kinunana cadacuada, Castoy ti cuna ti Dios, Apayapay salungasingenyo dagiti bilbilin ni Jehova, iti casta dicayo mabalin ti rumang-ay
agsipud ta binay-anyo ni Jehova, isu binaybay-annacayo met.
Ket bimmusorda kencuana, ket inuborda cadagiti batbato a mayannurot iti bilin ti ari idiay paraangan ti balay ni Jehova.
Castoy ni Joas nga ari saanna a malagip ti kinaimbag a ni Joiada nga amana inaramidna kencuana, no di ket pinatayna ti anacna
Ket idi nga isu natay kinunana, Jehova kitaem, ket isu ti sapulem.
Ket naaramid iti tapus ti tawen a ti buyot dagiti Sirios simmang-atda a maibusor kencuana: ket napanda idiay Juda ken idiay Jerusalem, ket dinadaelda dagiti amin a pangpangoloen dagiti umili iti nagtetengngaan dagiti tattao, ket impawitda ti amin a nasamsamsam cadacuada iti ari sadi Damasco.
Ta ti buyot dagiti Sirios immay a bassit a bunggoy dagiti tattao; ket ni Jehova inyawatna ti dackel unay a buyot cadagiti imada, gapu ta binay-anda ni Jehova, a Dios dagiti ammada
Iti casta tinungpalda ti panangocom ken Joas.
Ket idi pimmanawda kencuana (ta imbatida a masakit unay), dagiti ad-adipenna met laeng bimmusorda kencuana gapu iti dara dagiti annac a lallaki ni Joiada a padi, ket pinatayda iti iddana, ket isu natay; ket intabonda idiay ili ni David, ngem isu saanda nga intabon cadagiti tantanem dagiti ar-ari.
Ket dagitoy isuda dagidi bimmusor kencuana: da Zabad nga anac a lalaki ni Simat nga Ammonita, ken Jozabad nga anac a lalaki ni Simrit a Moabita.
Ket maipapan cadagiti annacna a lallaki, ken ti cadackel dagiti aw-awit a naipabaclay kencuana, ken ti pannacaipatacder manen ti balay ti Dios, adtoy naisuratda iti panglawlawag iti libro dagiti ar-ari
Ket ni Amasias nga anacna a lalaki nagari iti saadna.
25
Agari ni Amasias
Ni Amasias agtawen iti duapulo ket lima idi nangrugi a nagari; ket nagari idiay Jerusalem iti duapulo ket siam a tawen; ket ti nagan ni inana Joaddan a taga Jerusalem.
Ket inaramidna daydi a nalinteg cadagiti mata ni Jehova, ngem saan nga iti napalongdoan a puso.
Ket naaramid nga apaman a ti pagarian napasingkedan kencuana, a pinatayna dagiti ad-adipenna a namapatay idi iti ari nga amana.
Ngem saanna a pinatay dagiti annacda, no di ket inaramidna a mayalubog iti naisurat iti linteg iti libro ni Moises, cas imbilin ni Jehova a kinunana, Dagiti amma saandanto a matay gapu cadagiti annacda, ket dagiti annac didanto met matay gapu cadagiti ammada; no di ket tunggal tao matayto gapu iti basolna met laeng.
Maysa pay ni Amasias inurnongna ti Juda, ket inornosna ida a mayalubog cadagiti balbalay dagiti ammada, iti babaen dagiti capcapitan ti rinibu ken capcapitan ti ginasut, ti amin met laeng a Juda ken Benjamin: ket binilangna ida manipud iti agtawen iti duapulo ken agpangato, ket nasaracanna ida a tallo gasut a ribu a lallaki a napili, a macabael a mapan makigubat a mabalinda idi nga iggaman ti pica ken calasag.
Tinangdananna met ti sangagasut a ribu a lallaki a mannacabalin ken mamaingel iti Israel gapu iti sangagasut a talento a pirac.
Ngem immay kencuana ti maysa a tao ti Dios, a kinunana, O ari, dica palubosan ti buyot ti Israel a cumuyog kenca; ta awan ni Jehova iti Israel, cayatna a tawen, cadagiti amin nga annac ti Efraim.
Ngem no sica incanto, agaramidca a siingel, bumilegca a maipaay iti gubat: ti Dios iliclicnacanto iti sango ti cabusor; ta ti Dios adda pannacabalinna a tumulong, ken mangpasag.
Ket ni Amasias kinunana iti tao ti Dios, Ngem ania ti aramidenminto gapu iti sangagasut a talento nga intedco iti buyot ti Israel
Ket ti lalaki ti Dios simmungbat, Ni Jehova mabalinna ti mangted kenca ti adadu pay ngem daytoy.
Iti casta ni Amasias inlasinna ida, cayatna a sawen, ti buyot nga immay kencuana a naggapu iti Efraim, tapno agawiddan iti taengda: gapuna a ti pungtotda simged iti dackel a maibusor iti Juda, ket nagawidda a sumsumged ti pungtotda.
Ket ni Amasias immingel, ket nangidalan cadagiti tattaona, ket napanda idiay Lobong ti Asin, ket kinabilda cadagiti annac ti Seir ti sangapulo a ribu.
Ket ti sabali a sangapulo a ribu innala a sibibiag dagiti annac ti Juda ket impanda ida iti toctoc ti bato, ket impalladawda ida nanipud iti toctoc ti bato, iti casta nga isuda amin naburacda.
Ngem dagiti lallaki ti buyot a pinagawid ni Amasias tapno saanda coma a cumuyog kencuana a mapan iti gubat, sinillongda dagiti il-ili ti Juda, manipud Samaria inggana iti Beth-oron ket kinabilda cadacuada ti tallo a ribu, ket innalada ti adu a samsam.
Ket naaramid idi nagsubli ni Amasias a naggapu iti panangpapatay cadagiti Idumeos, nga insangpetna dagiti didios dagiti annac ti Seir, ket insaadna ida a didiosna, ket nagrucnoy iti sangoananda, ket pinuuranna ti incienso cadacuada.
Gapuna a ti pungtot ni Jehova simged a maibusor ken Amasias, ket imbaonna kencuana ti maysa a mammadto, isu a nagcuna kencuana, Apayapay a nagsapulca cadagiti didios dagiti tattao, a saanda nga inispal ti ilida met laeng ita imam?
Ket naaramid idi nakisao kencuana, a ti ari kinunana kencuanan, Dacami inaramiddaca aya a mamagbaga iti ari
agtalnaca; apayapay a macabilca coma
Iti casta ti mammadto simmardeng, ket kinunana, Ammoc a ti Dios inkeddengna ti panangdadaelna kenca, agsipud ta inaramidmo daytoy, ket saanmo nga impangag ti balacadco.
Idin ni Amasias nga ari ti Juda nabalacadan, ket nagbaon ken Joas, nga anac ni Joacaz nga anac ni Jehu, ari ti Israel, a kinunana, Umayca, agkinnitankitata coma iti rupanrupa.
Ket ni Joas nga ari ti Israel nagbaon ken ni Amasias nga ari ti Juda, a kinunana, Ti casumba nga adda idiay Libano nagbaon ken ni cantingen nga ada idiay Libano, a kinunana, Itedmo ta anacmo a babai nga asawa ti anacco a lalaki: ket immallatiw ti mayasa a naranggas nga animal nga adda idi idiay Libano, ket binaddecna ni casumba.
Sica cunam, Adtoy kinabilco ti Edom; ket ta pusom impangatonaca nga agpasindayag: agtaengca iti balaymo; apay aya a mangiballaetca iti pacaranggasam, tapno sica mapasagca, sica met laeng ken ti Juda a maicanunong kenca.
Ngem ni Amasias dina kinayat nga impangag; ta daydi naggapu iti Dios, tapno inyawatna ida iti ima dagiti cabusorda, agsipud ta nagsapulda cadagiti didios ti Edom.
Iti casta simmang-at ni Joas nga ari ti Israel: ket isu ken ni Amasias nga ari ti Juda nagkinnitada iti rupanrupa idiay Beth-semes, a cucua ti Juda.
Ket ti Juda naicabil iti dacdakes iti sango ti Israel; ket nagtalaw ti tunggal lalaki agingga iti toldana.
Ket ni Joas nga ari ti Israel innalana ni Amasias nga ari ti Juda, nga anac ni Joas nga anac ni Joacaz, idiay Bet-semes, ket impanna idiay Jerusalem, ket dinupracna ti bacud ti Jerusalem manipud iti ruangan ti Efraim inggana iti ruangan ti suli nga uppat a gasut a sico.
Ket innalana ti amin a balitoc ken pirac, ken amin nga al-alicamen a nasaracanna idiay balay ti Dios ken Obed-edom, ken dagiti gamgameng ti balay ti ari, dagiti tattao met a pannacasalda, ket nagsubli idiay Samaria.
Ket ni Amasias nga anac ni Joas nga ari ti Juda nagbiag calpasan ti ipapatay ni Joas nga anac ni Joacaz nga ari ti Israel sangapulo ket lima a tawen.
Ti matda cadagiti ar-aramid ni Amasias, umuna ken maudi, adtoy, saanda aya a naisurat iti libro dagiti ar-ari ti Juda ken Israel?
Manipud iti tiempo a ni Amasias simmina iti isusurotna ken Jehova nagaramidda iti yaalsa a maibusor kencuana idiay Jerusalem; ket isu nagtalaw agingga iti Lakis: ngem nagbaonda iti nagsurot kencuana idiay Lakis, ket isu ti pinatayda sadiay.
Ket isu ti inyegda cadagiti rabaw dagiti cabcabayo, ket intabonda a naidenna cadagiti ammana idiay ili ti Juda.
26
Ket dagiti amin a tattao ti Juda innalada ni Uzzias, isu nga agtawen idi iti sangapulo ket innem, ket inaramidda nga ari iti saad ni amana nga Amasias.
Binangonna ti Elot, ket insublina iti Juda, iti calpasanna ti ari nakiturog cadagiti ammana.
Ni Uzzias agtawen idi iti sangapulo ket innem idi nangrugi a nagari; ket nagari idiay Jerusalem iti limapulo ket dua a tawen: ket ti nagan ni inana Jecolia taga Jerusalem.
Ket inaramidna daydi a nalinteg cadagiti mata ni Jehova, a mayalubog cadagiti isu-amin a ni amana nga Amasias inaramidna idi.
Ket isu impacamaysana ti bagina met laeng nga agsapul ken Jehova cadagiti al-aldaw ni Zacarias, isu nga addaan idi pannacaawat iti sirmata ti Dios: ket bayat ti panagsapulna ken Jehova, ti Dios pinarang-ayna.
Ket isu rimmuar ket nakigubat a maibusor cadagiti Filisteos, ket dinupracna ti bacud ti Gat, ken ti bacud ti Jabnia, ken ti bacud ti Asdod, ket binagonna dagiti il-ili iti daga ti Asdod, ken iti nagtengngaan dagiti Filisteos.
Ket ti Dios timmulong kencuana a maibusor cadagiti Filisteos, ken maibusor cadagiti Arabes a nagnaed idiay Gur-baal ken cadagiti Meunim:
Ket dagiti Ammonitas nangtedda ti buis ken Uzzias: ket ti naganna naipadamag agingga met laeng iti pagsercan ti Egipto; ta isu bimmileg iti napalalo.
Maysa pay ni Uzzias binangonna dagiti tortorre idiay Jerusalem idiay ruangan ti suli, ken idiay ruangan ti lobong, ken idiay pasicoan ti bacud ket pinasarikedkedna ida.
Ket binangonna dagiti tortorre idiay let-ang, ket kinalina dagiti adu a bito, ta addaan idi adu a vacvaca; castamet idiay daga a nababa, ken idiay tanap; ket addaan idi mannalon ken agay-aywan cadagiti uvuvas cadagiti banbantay ken cadagiti nabunga nga away; ta ayatenna idi ti panagtalonan.
Maysa pay ni Uzzias addaan idi maysa a buyot dagiti lallaki a makigubgubat, a napan iti gubat iti pinangenpangen, a mayannurot iti bilang ti pannacabilangda nga inaramid idi da Jehiel nga escriba ken Maasias nga agturay, babaen ti panangidalan ni Hananias, a maysa cadagiti capitan ti ari.
Ti dagup ti bilang dagiti pangpangoloen dagiti balbalay dagiti amma, dagiti met laeng lallaki a mannacabalin ken mamaingel dua a ribuda idi ket innem a gasut.
Ket babaen ti panangidalanda, adda idi maysa a buyot, a tallo gasut ket pito a ribu ket lima gasut, a nakigubatda agraman nabileg a pannacabalin a tumulong iti ari a maicaniwas iti cabusor.
Ket ni Uzzias nangisagana ti maipaay cadacuada, a maipaay met laeng iti amin a buyot, cadagiti calasag ken picpica, ken cabcabal ti olo, ken badbado a cabal, ken ba-bai, ken batbato a maipaay iti pallatibong.
Ket inaramidna idiay Jerusalem dagiti maquina, a pinarnuay dagiti lallaki a nalaing nga agaramid, tapno agyanda coma cadagiti torre, ken bacbacud a pangibiat cadagiti pana ken dadackel a batbato
Ket ti naganna naipadamag iti adayu; ta natulongan idi iti nacascasdaaw, agingga iti isu napigsa.
Ngem idi nga isu napigsa, ti pusona nagpalangguad, iti casta nga isu nagaramid a sidadangkes, ket sinalungasingna ni Jehova a Diosna; ta napan iti templo ni Jehova tapno puuranna ti incienso iti rabaw ti altar.
Ket ni Azarias a padi simrec a simmurot kencuana, ket caduana ti walopulo a papadi ni Jehova a naturedda a lallaki:
Ket bimmusurda ken Uzzias nga ari, ket kinunada kencuana, Saanmo a biang, Uzzias, a puuran ti incienso ken Jehova, no di laeng dagiti lallaki a papadi nga annac ni Aaron, a naconsagrar tapno puuranda ti incienso: rumuarca iti santuario; ta sica nagsalungasingca; ket saanto met a maipaay a pacaidayawan ken Jehova a Dios.
Idin ni Uzzias nagrungsot; ket adda idi paginciensoan iti imana tapno puuranna ti incienso; ket bayat nga isu nagrungsot cadagiti papadi, ti cucutel nagparang iti mugingna iti sango dagiti papadi iti balay ni Jehova, iti abay ti altar ti incienso.
Ket ni Azarias a cangatoan a padi, ken amin dagiti papadi kimmitada kencuana, ket, adtoy, nagcucutel iti mugingna, ket isu pinaruarda a nadaras sadiay, wen, isu met laeng nagdaras met a rumuar, agsipud ta isu kinabil ti Dios.
Ket ni Uzzias nga ari nagcucutel agingga iti aldaw nga ipapatayna, ket nagnaed iti balay a putputong, idinto ta agcucutel: ta isu nayadayu iti balay ni Jehova: ket ni Joatam nga anacna a lalaki isu idi ti pangulo ti balay ti ari, a mangocom iti umili ti daga.
Ket ti matda cadagiti ar-aramid ni Uzzias, umuna ken maudi, insurat ni Isaias a mammadto nga anac a lalaki ni Amos.
Iti casta ni Uzzias nakiturog cadagiti ammana; ket isu intabonda a naidinna cadagiti ammana iti disso a pagtamnan, a cucua idi dagiti ar-ari; ta kinunada, Isu maysa nga agcucutel: ket ni Joatam nga anacna a lalaki nagari iti saadna.
27
Panagari ni Joatam.
Ni Joatam agtawen idi iti duapulo ket lima idi nangrugi a nagari; ket nagari bayat iti sangapulo ket innem a tawen idiay Jerusalem: ket ti nagan ni inana Jerusa nga anac a babai ni Sadoc.
Ket inaramidna daydi a nalinteg cadagiti mata ni Jehova, a mayalubog iti amin nga inaramid idi ni amana nga Uzzias: nupay casta isu saan a simrec a nagbasol iti templo ni Jehova
Ket dagiti tattao nagbiagda pay laeng a sidadangkes.
Binangonna ti akinngato a ruangan ti balay ni Jehova, ket iti bacud ni Ofel binangonna ti adu.
Maysa pay binangonna dagiti il-ili iti caturodan ti Juda, ken cadagiti cabakiran binangonna dagiti castillo ken tortorre.
Nakigubat met iti ari dagiti annac ti Ammon, ket inabacna ida
Ket dagiti annac ti Ammon intedda kencuana iti daydi met laeng a tawen ti sangagasut a talento a pirac, ken sangaribu a casucat a trigo, ken sangapulo ribu a cebada
Iti casta met laeng a caadu dagiti annac ti Ammon intedda kencuana iti maicadua a tawen met, ken iti maicatlo.
Iti casta ni Joatam bimmileg, gapu ta inornosna dagiti dalanna iti sango ni Jehova a Diosna.
Ket ti matda cadagiti ar-aramid ni Joatam, ken amin a gubgubatna, ken dagiti dalanna, adtoy, naisuratda iti libro dagiti ar-ari ti Israel ken Juda.
Isu agtawen idi iti duapulo ke lima idi nangrugi a nagari, ket nagari bayat iti sangapulo ket innem a tawen idiay Jerusalem.
Ket ni Joatam nakiturog cadagiti ammana, ket isu intgabonda iti ili ni David; ket ni Acaz nga anacna a lalaki nagari iti saadna.
28
Panagari ni Acaz
Gubat ti Siria ken Israel
Agtawen idi iti duapulo a tawen idi nangrugi a nagari ni Acaz, ket nagari idiay Jerusalem bayat iti sangapulo ket innem a tawen: ket saanna nga inaramid daydi a nalinteg cadagiti mata ni Jehova a cas ken David nga amana;
No di ket nagna cadagiti daldalan dagiti ar-ari ti Israel, ket inaramidna met dagiti ladladawan a sinucog a maipaay cadagiti Baales.
Maysa pay pinuuranna ti incienso idiay lobong ti anac a lalaki ni Hinnom, ket pinuuranna dagiti annacna iti apuy, a mayalubog cadagiti kinarimon dagiti nasnacion, a pinagtalaw idi ni Jehova iti sango dagiti annac ti Israel.
Ket nagidaton ken nagpuur iti incienso cadagiti nangato a disdisso, ken iti rabaw dagiti turturod, ken iti siroc dagiti isu-amin a caycayo a narucbos.
Gapuna a ni Jehova a Diosna isu ti inyawatna iti ima ti ari ti Siria: ket isu kinabilda ket innalada kencuana cadagiti cucuana ti umariwecec, ket impanda ida idiay Damasco
Ket isu nayawat met iti ima ti ari ti Israel, isu a nangcabil kencuana iti dackel a pannacapapatay.
Ta ni Peca nga anac a lalaki ni Remelias pinatayna idiay Juda ti sangagasut ket duapulo a ribu iti maysa nga aldaw, isuda amin lallakida a mamaingel; agsipud ta binaybay-anda ni Jehova, a Dios dagiti ammada.
Ket ni Zicri, maysa a mannacabalin a lalaki ti Efraim, pinatayna ni Maasias nga anac a lalaki ti ari, ken ni Azricam nga agturay iti balay, ken ni Elcana a sumaganad iti ari.
Ket dagiti annac ti Israel innalada a nacayawan cadagiti cacabsatda ti duagasut a ribu, babbai, ken annac a lallaki ken babbai, ket innalada, met ti adu a nasamsam cadacuada, ket insangpetda ti nasamsam idiay Samaria.
Ngem maysa a mammadto ni Jehova adda idi sadiay, a ti naganna Obed: ket isu napan simmabet iti buyot a simmangpet idiay Samaria, ket kinunana cadacuada, Adtoy, agsipud ta ni Jehova, a Dios dagiti ammayo, nagpungtot iti Juda, isu inyawatna iti imayo, ket pinatayyo ida iti maysa a pungtot a dumanon iti langit.
Ket ita panggepyo nga adipenen dagiti annac ti Juda ken ti Jerusalem a maipaay a bag-enyo a lallaki ken babbai: ngem awan aya cadacayo met laeng dagiti bucudyo a salungasing a maicaniwas ken Jehova a Diosyo?
Ita denggendac ngarud, ket pasublienyo dagiti nacayawan, a kinayawanyo cadagiti cacabsatyo; ta ti narungsot a pungtot ni Jehova adda iti rabawyo.
Idin ti dadduma cadagiti pangoloen dagiti annac ti Efraim, da Azarias nga anac a lalaki ni Johanan, ni Berekias nga anac a lalaki ni Mesillemot, ken Ezekias nga anac a lalaki ni Sallum, ken ni Amasa nga anac a lalaki ni Hadlai, nagtacderda a bimmusor cadagidiay a simmangpet a naggapu iti gubat.
Ket kinunada cadacuada, Dicayto iserrec ditoy dagiti nacayawan: ta panggepenyo iti daydiay nga iparabawto cadatayo ti salungasing a maicaniwas ken Jehova, tapno inayonyo cadagiti basbasol ken salsalungasingtayo; ta dackel ti salungasingtayo ket adda narungsot a pungtot a maibusor iti Israel.
Iti casta dagiti lallaki a naigaman imbatida dagiti nacayawan ken ti samsam iti sango dagiti pangpangoloen ken iti amin a gimong.
Ket dagiti lallaki a nainaganan timmacderda, ket innalada dagiti nacayawan, ket kinawesanda dagiti amin a lamolamo cadacuada cadagiti samsam ket inornosda ida, ket sinapatosanda ida, ket nangtedda cadacuada ti canen ken inumen, ket sinapsapoanda ida, ket impasacayda dagiti amin a nacapuy cadacuada cadagiti as-asno, ket impanda ida idiay Jerico a pagilian dagiti caycayo a palma, cadagiti cacabsatda: sada nagsubli idiay Samaria.
Iti daydi a tiempo nagbaon ni ari Acaz cadagiti ar-ari ti Asiria tapno isu ti tulonganda.
Ta dagiti Idumeos addada manen idi, ket kinabildan ti Juda, ket innaladan dagiti nacayawan.
Dagiti Filisteos met sinilongda idi dagiti il-ili ti nababa a daga, ken ti akinabagatan iti Juda, ket innalada idi ti Bet-semes, ken Ajalon, ken Gaderot, ken Soco agraman cadagiti il-ilina, ken Timna agraman cadagiti il-ilina, castamet ti Gimzo ken dagiti il-ilina: ket nagnaedda sadiay.
Ta ni Jehova pinarucmana ti Juda gapu ken Acaz nga ari ti Israel; ta isu nagaramid a sililiway iti Juda, ket simmalungasing iti nacaro a maicaniwas ken Jehova.
Ket ni Tiglat-pilneser nga ari ti Asiria immay kencuana, ket isu pinaleddaangna, saanna a pinapigsa.
Ta ni Acaz innalana ti maysa nga apag a naggapu iti balay ni Jehova, naggapu iti balay ti ari ken cadagiti pang-pangoloen, ket intedna iti ari ti Asiria: ngem saanna a tinulongan.
Ket idi tiempo ti pannacapaldaangna simmalungasing pay laeng a maicaniwas ken Jehova, daytoy met laeng ari Acaz.
Ta nagidaton cadagiti didios ti Damasco, a nangcabil kencuana; ket kinunana, Agsipud ta dagiti didios dagiti ar-ari ti Siria timmulong da cadacuada, gapuna agidatonacto cadacuada, tapno tulongandacto
Ngem isuda ti pacadadaelanna, ken ti amin a Israel.
Ket ni Acaz inurnongna dagiti alicamen ti balay ti Dios, ket pinutputedna dagiti al-alicamen ti balay ti Dios, ket rinikepanna dagiti ruangan ti balay ni Jehova; ket nagaramid cadagiti al-altar nga agpaay kencuana iti tunggal suli ti Jerusalem.
Ket iti tunggal ili ti Juda inaramidna dagiti nangato a disso a pagpuuran ti incienso cadagiti sabsabali a didios, ket ginargarina nga agpungtot ni Jehova a Dios dagiti ammana.
Ti natda cadagiti ar-aramidna, ken amin a daldalanna, umuna ken maudi, adtoy, naisuratda iti libro dagiti ar-ari ti Juda ken Israel.
Ket ni Acaz nakiturog cadagiti ammana, ket isu intabonda iti ili, iti met laeng Jerusalem, ta isu saanda nga inserrec cadagiti tanem dagiti ar-ari ti Israel; ket ni Ezekias nga anacna a lalaki nagari iti saadna.
29
Panagari ni Ezekias;
Ni Ezekias nangrugi a nagari idi agtawen iti duapulo ket lima; ket nagari idiay Jerusalem bayat iti duapulo ket siam a tawen: ket ti nagan ni inana Abia, nga anac a babai ni Zacarias.
Ket inaramidna daydi a nalinteg cadagiti mata ni Jehova, cas mayalubog cadagiti isu-amin nga inaramid ni amana a David.
Iti umuna a tawen ti panagarina, iti umuna a bulan, linuctanna dagiti ruangan ti balay ni Jehova, ket pinatarimaanna ida.
Ket impastrecna dagiti papadi ken Levitas, ket inurnongna ida iti nalawa a disso iti daya.
Ket kinunana cadacuada, Denggendac, dacayo a Levitas; ita santificarenyo dagiti bagiyo met laeng, ket santificarenyo ti balay ni Jehova, a Dios dagiti ammayo, ket ipanyo ti kinarugit iti ruar ti nasantoan a disso.
Ta dagiti ammatayo simmalungasingda, ket inaramidda daydi a dakes iti imatang ni Jehova a Diostayo, ket isu binaybay-anda, ket imbawingda dagiti rupada iti nagtaengan ni Jehova, ket timmallicudda.
Casta met inrikepda dagiti ruangan ti balcon, ket ineddepda dagiti pagsilawan, ket saanda a pinuuran ti incienso wenno indatag dagiti datdaton a mapuuran iti nasantoan a disso iti Dios ti Israel.
Gapuna a ti pungtot ni Jehova adda idi iti rabaw ti Juda ken ti Jerusalem, ket isu inyawatna ida a mayallaalla, tapno agbalinda a maysa a pacasdaawan, ket maysa a pagsanamtican, a cas makitayo cadagiti matayo.
Ta, adtoy, dagiti ammatayo napasagda iti campilan, ken dagiti annactayo a lallaki ken babbai ken dagiti assawatayo nacayawanda a maipanggep itoy.
Ita ipapusoc ti makitulag ken Jehova, a Dios ti Israel, tapno ti narungsot a pungtotna maipanaw coma cadatayo.
Annacco, saancayo coma a naliway; ta ni Jehova pinilinacayo nga agtacder iti sangona, nga agannong kencuana, ken tapno dacayo coma dagiti ministrosna, ken puuranyo ti incienso.
Idin dagiti Levitas nagtacderda, da Mahat nga anac a lalaki ni Amasai, ken Joel nga anac a lalaki ni Azarias, cadagiti annac dagiti Coatitas; ken dagiti annac ni Merari, da Kis nga anac a lalaki ni Abdi, ken Azarias nga anac a lalaki ni Jehaleleel; ken cadagiti Gersonitas, da Joa nga anac a lalaki ni Zimma, ken Eden nga anac a lalaki ni Joa;
Ken cadagiti annac a lallaki ni Elisafan, da Simri ken Jehiel; ken cadagiti annac a lallaki ni Asaf, da Zacarias ken Matanias;
Ken cadagiti annac a lallaki ni Heman, da Jehiel ken Simi; ken cadagiti annac a lallaki ni Jedutun, da Semeias ken Uzziel.
Ket inurnongda dagiti cacabsatda, ket sinantificarda dagiti bagida met laeng, ket simrecda a mayannurot iti bilin ti ari iti pannacaaramat dagiti sasao ni Jehova, tapno dalusanda ti balay ni Jehova.
Ket dagiti papadi simrecda iti akinuneg a paset ti balay ni Jehova, tapno dalusanda, ket inruarda ti amin a kinarugit a nasaracanda iti templo ni Jehova agingga iti paraangan ti balay ni Jehova
Ket dagiti Levitas innalada, tapno ipanda idiay waig a Cedron.
Ngarud nangrugida iti umuna nga aldaw ti umuna a bulan a nangsantificar, ket iti maicawalo nga aldaw ti bulan dimmanonda iti balcon ni Jehova; ket sinantificarda ti balay ni Jehova bayat iti walo nga aldaw: ket iti maicasangapulo ket innem nga aldaw ti umuna a bulan nalpasdan.
Idin napanda ken Ezekias nga ari iti uneg ti palacio, ket kinunada, Dacami dinalusanmi ti amin a balay ni Jehova, ken ti altar a maipaay iti daton a mapuuran agraman cadagiti amin nga al-alicamenna, ken ti lamesaan ti tinapay ti pamarang agraman cadagiti amin nga al-alicamenna.
Maysa pay amin dagiti al-alicamen, a ni ari Acaz iti panagarina imbellengna idi simmalungasing, insaganami ken sinantificarmi; ket, adtoy, addada iti sango ti altar ni Jehova.
Idin ni Ezekias nga ari bimmangon a masapa, ket inurnongna dagiti pangpangoloen ti ili, ket simmang-atda iti balay ni Jehova.
Ket inyegda ti pito a vaca a lallaki, ken pito a carnero a lallaki, ken pito a cordero, ken pito a calding a lallaki a maipaay a daton gapu iti basol gapu iti pagarian ken gapu iti santuario ken gapu iti Juda
Ket binilinna dagiti papadi nga annac a lallaki ni Aaron a mangidatag cadacuada iti rabaw ti altar ni Jehova.
Iti casta pinatayda dagiti vacvaca a lallaki, ket dagiti papadi innalada ti dara, ket inwarsida iti rabaw ti altar: ket pinatayda dagiti carnero a lallaki: ket inwarsida ti dara iti rabaw ti altar: pinatayda met dagiti cordero, ket inwarsida ti dara iti rabaw ti altar.
Ket inyasidegda dagiti calding a lallaki a maipaay iti daton gapu iti basol iti sango ti ari ken ti gimong; impatayda dagiti imimada cadagidiay.
Ket dagiti papadi pinatayda ida, ket inaramidda ti daton gapu ti basol iti dara iti rabaw ti altar, tapno agaramid iti pangabbong gapu iti amin nga Israel; ta ti ari imbilinna a ti daton a mapuuran ken ti daton gapu iti basol maaramidda coma gapu iti amin nga Israel.
Ket insaadna dagiti Levitas iti balay ni Jehova agraman cadagiti piangpiang, agraman salsalterio ken agraman ar-arpa a mayalubog iti bilin ni David ken ni Gad a macakita iti masacbayan ti ari, ken ni Natan a mammadto; ta ti bilin naggapu ken Jehova iti pannacaaramat dagiti mammadto.
Ket dagiti Levitas nagtacderda agraman cadagiti ig-igam ni David, ken dagiti papadi agraman cadagiti tororot.
Ket ni Ezekias imbilinna ti panagidatag ti daton a mapuuran iti rabaw ti altar
Ket idi nairugi ti daton a mapuuran, nairugi met ti canta ken Jehova, ken dagiti tororot agraman pay cadagiti ig-igam ni David nga ari ti Israel.
Ket ti amin a gimong nagcararag, ken dagiti cumacanta nagcantada, ken dagiti managtortororot nagpagunida; amin daytoy naituloy agingga iti nalpas ti daton a mapuuran.
Ket idi nalpasda a nangidatag ti ari ken ti amin nga adda a naitallaong kencuana nagrucbabda ken nagcararagda.
Maysa pay ni Ezekias nga ari ken dagiti pangpangoloen imbilinda cadagiti Levitas a cantaenda dagiti pangdayaw ken Jehova agraman cadagiti sasao da David, ken ni Asaf a macakita iti masacbayan
Ket kinantada dagiti panagdayaw a siraragsac, ket nagrucnoyda ket nagcararagda.
Idin ni Ezekias simmungbat ket kinunana, Ita kinonsagraryon dagiti bagiyo met laeng ken Jehova; umadanicayo ken yegyo dagiti sacrificio ken datdaton a pagyaman iti balay ni Jehova
Ket ti gimong inyegda dagiti sacrificio ken datdaton a pagyaman; ket isu-amin a naaddaan iti puso a siaayat inyegda dagiti datdaton a mapuuran.
Ket ti bilang dagiti datdaton a mapuuran nga inyeg ti gimong pitopulo a vaca a lallaki, sangagasut a carnero a lallaki, ken dua gasut a cordero: amin dagitoy naipaayda a daton a mapuuran ken Jehova.
Ket ti naipaay idi innem a gasut a vacvaca a lallaki ken tallo ribu a carcarnero.
Ngem dagiti papadi nakirangda, iti casta dida umanay a manglalat coma cadagiti amin a datdaton a mapuuran gapuna a dagiti cacabsatda a Levitas timmulongda cadacuada agingga iti nalpas ti aramid, ken agingga iti sinantificar dagiti papadi dagiti bagida met laeng; ta dagiti Levitas nalinlintegda iti puso a mangsantificar cadagiti bagida met laeng ngem dagiti papadi.
Ket dagiti datdaton a mapuuran nawadwadda, agraman iti taba dagiti datdaton ti cappia, ken agraman cadagiti datdaton a mainum a maipaay iti tunggal daton a mapuuran
Iti casta ti panagannong iti balay ni Jehova naornos idi.
Ket ni Ezekias nagragsac, ken castamet amin a tattao, gapu iti daya a sinagana ti Dios a maipaay iti umili; ta ti banag naaramid idi a sikekel-laat.
30
Ket ni Ezekias nagbaon iti amin nga Israel ken Juda, ken nagsurat met cadagiti sursurat iti Efraim ken Manases, tapno umayda coma iti balay ni Jehova idiay Jerusalem a mangsalimetmet iti pascua ken Jehova, a Dios ti Israel.
Ta ti ari nabalacadan, ken amin a pangpangoloenna, ken amin a gimong idiay Jerusalem, a mangsalimetmet ti pascua iti maicadua a bulan.
Ta saanda a nacasalimetmet iti daydi a tiempo, agsipud ta dagiti papadi saanda idi a sinantificar dagiti bagida met laeng iti naananay a bilang, ket dagiti tattao saanda met a naguornong idi idiay Jerusalem.
Ket ti banag nalinteg idi cadagiti mata ti ari ken ti amin a gimong.
Iti casta pinasingkedanda ti maysa a pangeddeng a mangiwarragawag iti amin nga Israel, manipud Beer-seba agingga met laeng iti Dan, nga umayda coma mangsalimetmet ti pascua ken Jehova, a Dios ti Israel, idiay Jerusalem: ta saanda idi a sinalimetmetan iti nabayagen iti cas ti wagas a cas adda a naisurat.
Iti casta dagiti nangorreo intugotda dagiti sursurat a naggapu iti ari ken cadagiti pangpangoloenna a mapan iti amin nga Israel ken Juda, ken mayannurot iti bilin ti ari, a kinunada, Dacayo nga annac ti Israel, agsublicayo ken Jehova, a Dios da Abraham, Isaac, ken ni Israel, tapno isu agsubli cadagiti natda cadacayo a nacatalaw cadagiti ima dagiti ar-ari ti Asiria.
Ket saancayo coma a cas la cadagiti ammayo, ken cas la cadagiti cacabsatyo, a simmalungasing ken Jehova, ti Dios dagiti ammada, iti casta isu inyawatna ida iti pannacalangalang a cas makitayo.
Ita saanyo coma a patangkenen dagiti teltelyo, a cas cadagiti ammayo; no di ket agtuloccayo ken Jehova, ket sumreccayo iti santuariona, isu a sinantificarna iti agnanayon, ket agservicayo ken Jehova a Diosyo, tapno ti narungsot a pungtotna maipanaw cadacayo.
Ta no agsublicayo ken Jehova, dagiti cacabsatyo ken annacyo masaracandanto ti asi iti sango dagidiay a nangayaw cadacuada, ket umaydanto manen iti daytoy a daga: ta ni Jehova a Diosyo naparabur ken naasi, ket saannanto nga itallicod ti rupana cadacayo, no agsublicayo kencuana.
Iti casta dagiti nangorreo limmabasda iti inilinili iti daga ti Efraim ken Manases, agingga met laeng iti Zabulon: ngem kinatawaanda ida nga inab-abi, ket inuyuyawda ida.
Nupay casta ti dadduma cadagiti lallaki ti Aser ken Manases ken Zabulon nagpacumbabada, ket napanda idiay Jerusalem.
Casta met nga iti rabaw ti Juda immay ti ima ti Dios a nangipaay cadacuada a sangsangcanakem, tapno tungpalenda ti bilin ti ari ken dagiti pangpangoloen iti pannacaaramat ti sao ni Jehova.
Ket naguornong idiay Jerusalem ti adu unay a tattao a mangsalimetmet iti fiesta ti tinapay nga awan levadurana iti maicadua a bulan, maysa a dackel unay a gimong.
Ket bimmangonda ket iniccatda dagiti al-altar nga adda idi idiay Jerusalem, ken amin nga al-altar a maipaay iti incienso iniccatda, ket impalladawda ida iti waig a Cedron.
Idin pinartida ti pascua iti maicasangapulo ket uppat nga aldaw ti maicadua a bulan: ket dagiti papadi ken Levitas nagbainda ket sinantificarda dagiti bagida met laeng, ket inyegda dagiti datdaton a mapuuran iti balay ni Jehova.
Ket nagtacderda iti disoda a mayalubog iti ornosda, mayannurut iti linteg ni Moises a lalaki ti Dios: dagiti papadi inwarsida ti dara nga inawatda iti ima dagiti Levitas.
Ta adu idi iti gimong ti saan a nangsantificar cadagiti bagida met laeng: gapuna a dagiti Levitas inannongda iti panangaywan iti panangparti cadagiti pascua a maipaay iti tunggal maysa a saan a nadalus, tapno pasantificarenda ida ken Jehova.
Ta umariwecwec dagiti tattao, adu met laeng ti Efraim ken Manases, Issacar ken Zabulon, sawanda idi a dinalusan dagiti bagida met laeng, nupay casta kinnanda ti pascua iti sabali a wagas a saan a cas iti adda a naisurat, 
Ta ni Ezekias incararaganna ida, a kinunana, Ti naimbag nga Jehova pacawanenna coma ti tunggal maysa.
Nga ipapusona ti panagsapulna iti Dios, ni Jehova a Dios dagiti ammami, nupay no saan a nadalusan a mayannurot iti pannacadalus ti santuario.
Ket ni Jehova impangagna ni Ezekias, ket inagasanna dagiti tattao.
Ket dagiti annac ti Israel nga adda idiay Jerusalem sinalimetmetanda ti fiesta ti di-nalevaduraan a tinapay bayat iti pito nga aldaw a binuyog ti dackel a ragsac; ket dagiti Levitas ken papadi dinaydayawda ni Jehova iti inaldawaldaw, a nagcancantada a binuyog dagiti ig-igam a natbag ken Jehova,
Ket ni Ezekias nagsao a sililiwliwa cadagiti amin a Levitas nga addaan idi naimbag a pannacaawat iti panagannong ken Jehova
Iti casta nanganda iti bayat ti fiesta a pito nga aldaw, nga indatdatagda dagiti sacrificio dagiti datdaton ti cappia, ken nagipudnoda ken Jehova, a Dios dagiti ammada.
Ket ti amin a gimong nabalacadanda a mangsalimetmet iti sabali a pito nga aldaw, ket sinalimetmetanda iti sabali a pito nga aldaw a binuyog ti ragsac.
Ta ni Ezekias nga ari ti Juda intedna idi iti gimong a maipaay a datdaton ti sangaribu a vacvaca a lallaki ken pito ribu a carcarnero; ket dagiti pangpangoloen intedda iti gimong ti sangaribu a vacvaca a lallaki ken sangapulo ribu a carcarnero: ket maysa a dackel a bilang dagiti papadi sinantificarda dagiti bagida met laeng.
Ket ti amin a gimong ti Juda, agraman cadagiti papadi ken Levitas, ken iti amin a gimong nga immay a naggapu iti Israel, ken cadagiti gangannaet nga immay a naggapu iti daga ti Israel, ket nagnaedda iti Juda, nagrag-oda.
Iti casta dackel ti rag-o idi idiay Jerusalem; ta nanipud iti tiempo ni Salomon nga anac a lalaki ni David nga ari ti Israel awan idi ti casta idiay Jerusalem.
Idin dagiti papadi ken Levitas timmacderda ket binendicionanda dagiti tattao: ket ti timecda naipangag, ket ti cararagda dimmanon iti nasantoan a pagtaenganna, agingga met laeng sadi langit.
31
Idi amin dagitoy nalpasdan, amin nga Israel nga adda idi a sisasango napanda cadagiti il-ili ti Juda, ket binuracda a pinispisi dagiti monmon, ket pinucanda dagiti Asera, ket rinebbada nga iniccat dagiti nangato a disdisso ken dagiti al-altar iti amin a Juda ken Benjamin, castamet iti Efraim ken Manases, inggana iti nadadaelda ida amin
Idin dagiti amin nga annac ti Israel nagsublida, tumunggal tao iti cucuana, cadagiti il-ilida met laeng.
Ket ni Ezekias dinutocanna dagiti pannacadasdasig dagiti papadi ken Levitas a mayannurot cadagiti pannacadasdasigda, tunggal tao a mayalubog iti annongna, dagiti papadi ken Levitas nga agpadpada, gapu cadagiti datdaton a mapuuran ken gapu cadagti datdaton ti cappia, tapno agannong, ken tapno mangted iti panagyaman, ken agdaydayaw iti uneg dagiti ruangan ti pacarso ni Jehova.
Dinutocanna met ti apag ti ari iti cucuana a maipaay cadagiti datdton a mapuuran, gapu iti binigat ken minalem a datdaton a mapuuran, ken cadagiti datdaton a mapuuran gapu cadagiti al-aldaw a panaginana, ken gapu cadagiti lutuad, ken gapu cadagiti nakedngan a fiesta, cas adda a naisurat iti linteg ni Jehova.
Maysa pay imbilinna cadagiti tattao nga agnaed idi idiay Jerusalem ti pananangtedda iti apag dagiti papadi ken Levitas, tapno ipamaysada coma dagiti bagida met laeng iti linteg ni Jehova.
Ket apaman a ti bilini naiwarragawag, dagiti annac ti Israel intedda a nawadwad dagiti umuna a bungbunga dagiti bucbukel, ken baro nga arac, ken lana, ken diro, ken iti amin a naapit iti away; ket ti apagcapullo ti amin a cucua inyegda a siwawadwad.
Ket dagiti annac ti Israel ken Juda, a nagnaed cadagiti il-ili ti Juda, insangpetda met ti apagcapullo dagiti vacvaca ken carcarnero, ken ti apagcapullo dagiti cucua a naipaay a naconsagrarda ken Jehova a Diosda, ket incabilda ida a pinempen.
Iti maicatlo a bulan nangrugida a nangbangon cadagiti pempen; ket lineppasda ida iti maicapito a bulan.
Ket idi ni Ezekias ken dagiti pangpangoloen immayda ket nakitada dagiti pinempen binenditoda ni Jehova, ken ti ilina nga Israel.
Idin ni Ezekias inintuudna cadagiti papadi ken Levitas ti maipapan cadagiti pempen.
Ket ni Azarias a cangatoan a padi, a nagtaud iti balay ni Sadoc, simmungbat kencuana ket kinunana, Nanipud idi panangrugi dagiti tattao a nangyeg cadagiti datdaton iti balay ni Jehova, nangancami ket adda umanay, ket natidda ti adu: ta ni Jehova binendicionanna ti ilina; ket dayta a natidda isu daytoy dackel a pinempen.
Idin ni Ezekias imbilinna ti pannacaisagana dagiti sagumbi iti balay ni Jehova; ket insaganada ida;
Ket inserrecda dagiti datdaton ken dagiti apagcapullo ken cucua a naipaay a sitatalec
Ket cadagidiay ni Conanias a Levita isu ti agturay, ket ni Simi a cabsatna isu ti maicadua;
Ket da Jahiel, Azzaias, ken Nahat, ken Asael, Jerimot, ken Josabad, ken Eliel, Ismakias, Mahaat, ken Banaias, nagaywanda babaen ti panangidalan da Conanias ken ni Simi a cabsatna, iti panagidutoc da Ezekias nga ari ken ni Azarias nga agturay iti balay ti Dios.
Ket ni Core nga anac a lalaki ni Imna a Levita, nga agaywan iti akindaya a ruangan, nagaywan cadagiti datdaton ti sibubulos a nakem iti Dios, tapno iwarasna dagiti datdaton ken Jehova, ken dagiti casasantoan a banbanag.
Ket addada iti babaenna da Eden, Miniamin, ken Jesua, ken Semeias, ni Amarias, ken ni Secanias cadagiti il-ili dagiti papadi, iti akemda a mapagtalcan, a mangted cadagiti cacabsatda iti pannacadasdasigda, iti dackel a cas met iti bassit:
Sabali laeng dagidiay a naibilang idi cadagiti capuonan dagiti lallaki, manipud iti agtawen iti tallo ken agpangato, tumunggal maysa met laeng a simrec iti balay ni Jehova, a cas masapul idi gapu iti rebbengen iti tunggal aldaw a maipaay iti panagannongda cadagiti akemda a mayannurot cadagiti pannacadasdasigda:
Ken dagidiay a naibilang idi cadagiti capuonan dagiti papadi cadagiti balbalay dagiti ammada, ken dagiti Levitas manipud iti agtawen iti duapulo ken agpangato, cadagiti akemda cadagiti pannacadasdasigda;
Ken dagidiay a naibilang idi cadagiti capuonan dagiti amin a babassitda, assawada, ken annacda a lallaki ken babai, iti amin a gimong: ta iti akemda a mapagtalcan sinantificarda dagiti bagida met laeng iti kinasanto.
Castamet maipaay cadagiti annac a lallaki ni Aaron a padi nga adda idi cadagiti taltalon dagiti palpalosot dagiti il-ilida, iti tunggal ili adda idi dagiti lallaki a nainagananda, tapno mangted cadagiti ap-apag cadagiti amin a lallaki cadagiti papadi, cadagiti amin a naibilang idi cadagiti capuonan dagiti Levitas.
Ket casta ti inaramid ni Ezekias iti amin a Juda; ken inaramidna daydi a nalinteg ken naimbag ken mapagtalcan iti sango ni Jehova a Diosna.
Ket ti tunggal aramid nga inrugina iti panagannong iti balay ti Dios, ken iti linteg, ken cadagiti bilbilin tapno agsapul iti Diosna, inaramidna iti amin a pusona, ket rimmang-ay.
32
Calpasan dagitoy a banbanag, ken daytoy a kinamapagtalcan, immay ni Sennakerib nga ari ti Asiria ket simrec idiay Juda, ket nagpacarso a maibusor cadagiti il-ili a nasarikedkedan, ket impapanna nga abakenna ida a maipaay kencuana met laeng.
Ket idi ni Ezekias nakitana a ni Sennakerib immayen, ket isu panggepenna idi ti makigubat a maibusor iti Jerusalem.
Isu nakibinnalacad cadagiti pangpangoloen ken lallakina a mamaingel, tapno pasardengenda coma dagiti dandanum iti ubbog nga adda idi iti ruar ti ili, ket isu tinulonganda.
Iti casta naurnong ti adu a tattao, ket pinasardengda dagiti amin nga ub-ubbog ken waig a nagayus iti tengnga ti daga, a kinunada, Apay aya nga umay coma dagiti ar-ari ti Asiria, ket masaracanda ti adu a danum?
Ket isu immingel, ket binangonna ti amin a bacud a narba idi, ket impangatona agingga cadagiti tortorre, ken sabali a bacud iti ruar, ket pinalagdana ti Millo iti ili ni David, ket inaramidna dagiti ig-igam ken cal-calasag a nawadwad.
Ket insaadna dagiti capcapitan ti gubat iti ngatoen dagiti tattao, ket inurnongna ida kencuana iti nalawa a disso idiay ruangan ti ili, ket nagsao a sililiwliwa cadacuada a kinunana.
Bumilegcayo ken umingelcayo a naimbag, dicayo agbuteng wenno agcullayaw gapu iti ari ti Asiria, wenno gapu iti amin a caadu nga adda kencuana, ta adda dacdackel cadatayo, ngem ti adda kencuana:
Kencuana adda maysa a tackiag a linalasag; ngem cadatayo adda ni Jehova a Diostayo a tumulong cadatayo, ken gumubat cadagiti gubgubattayo
Ket dagiti tattao nagtalecda cadagiti sasao ni Ezekias nga ari ti Juda.
Calpasan daytoy ni Sennakerib nga ari ti Asiria imbaonna dagiti ad-adipenna idiay Jerusalem (adda idi iti sango ti Lakis, ket amin a pannacabalinna iti yanna), ken Ezekias nga ari ti Juda nga adda idi idiay Jerusalem, a kinunana,
Castoy ti cuna ni Sennakerib nga ari ti Asiria, Ania ti pagtalcanyo tapno agtaengcayo iti pannacalacub ti Jerusalem?
Saan aya nga uyutannacayo ni Ezekias, tapno iyawatnacayo a matay gapu iti bisin ken waw, a cunaenna, Ni Jehova a Diostayo ispalennatayto iti ima ti ari ti Asiria?
Saan aya nga isu met laeng nga Ezekias ti nangiccat cadagiti nangato a disdissona ken al-altarna, ket binilinna ti Juda ken Jerusalem, a kinunana, Agcararagcayto iti sango ti maymaysa nga altar ken iti rabaw dayta puuranyonto ti incienso?
Saanyo nga ammo aya no ania ti inaramidmi, siac ken dagiti ammac, cadagiti amin a tattao cadagiti dagdaga
Dagiti didios dagiti nasnacion dagiti dagdaga nacabalinda aya a nangispal uray casano iti dagada iti imac?
Siasino aya cadagiti amin a didios dagidiay a nasnacion a dinadael nga inkisap dagiti ammac ti nacabalin a nangispal iti ilina iti imac, tapno ti Diosyo ispalennacayo iti imac?
Ita ngarud dicayo palubosan ni Ezekias a mangallilaw cadacayo, wenno manguyut cadacayo iti castoy a wagas, isu dicayo met patien; ta awan ti dios ti uray ania a nacion wenno pagarian a nacabalin a nangispal ti ilina iti imac, ken iti ima dagiti ammac: casanonto cabassit ti panangispalna cadacayo ti Diosyo cadagiti imac?
Ket dagiti ad-adipenna nagsaoda iti ad-adu pay a maibusor ken Jehova a Dios, ken maibusor ken adipenna nga Ezekias.
Isu nagsurat met cadagiti sursurat, tapno rabngisenna ni Jehova, a Dios ti Israel, ken tapno isu ti nagsasawanna, a kinunana, A cas cadagiti didios dagiti nasnacion dagiti dagdaga a saanda a naisalacan ti ilida iti imac, casta met ti Dios ni Ezekias dinanto maisalacan ti ilina iti imac.
Ket nagpuccawda iti natbag a timec iti pagsasao dagiti Judios cadagiti tattao ti Jerusalem nga adda idi iti rabaw ti bacud tapno pagbutngenda ida, ken mangriribuc cadacuada; tapno alaenda coma ti ili.
Ket nagsaoda iti maipapan iti Dios ti Jerusalem a cas maipapan cadagiti didios dagiti il-ili ti lubong, nga isuda dagiti aramid dagiti imima dagiti tattao.
Ket ni Ezekias nga ari ken ni Isaias a mammadto nga anac a lalaki ni Amos nagcararagda a gapu itoy, ket nagickisda iti langit.
Ket ni Jehova imbaonna ti maysa nga angel, isu a nangdadael cadagiti amin a lallaki a mannacabalin ken mamaingel, ken dagiti mangidaldalan ken capcapitan idiay pacarso ti ari ti Asiria
Iti casta isu nagsubli a sibabain ti rupana agingga iti dagana met laeng
Ket idi dimteng iti balay ti diosna, dagiti nagtaud idi iti unegna met laeng, isu pinatayda sadiay iti campilan.
Iti casta ni Jehova inispalna ni Ezekias ken dagiti agnaed idi idiay Jerusalem ken dagiti agnaed idi idiay Jerusalem iti ima ni Sennakerib nga ari ti Asiria, ken iti ima dagiti amin a sabsabali, ken nangidalan cadacuada iti tunggal sikigan.
Ket aduda a nangyeg cadagiti sagsagut ken Jehova idiay Jerusalem, ken napateg a cucua ken Ezekias nga ari ti Juda; iti casta isu ti naitan-oc, iti imatang dagiti amin a nasnacion nanipud iti daydi a tiempo.
Cadagidiay nga al-aldaw ni Ezekias nagsakit iti ipatay: ket nagcararag ken Jehova; ket isu nagsao kencuana, ket intedna kencuana ti maysa a tanda.
Ngem ni Ezekias saan a nagsubad cas mayannurot iti imbag a naaramid kencuana ta ti pusona nagpalangguad gapuna nga adda idi pungtot a maicanniwas kencuana, ken maicanniwas iti Juda ken Jerusalem.
Nupay casta ni Ezekias nagpacumbaba maipaan iti kinatangsit ti pusona, isu ken dagiti agnaed idiay Jerusalem nga agpadpada, iti casta ti pungtot ni Jehova saan nga immay cadacuada cadagiti aldaw ni Ezekias.
Ket ni Ezekias naaddaan iti napalalo a kinawadwad ti kinabacnang ken dayaw: ket isu insaganana dagiti paggamengan a maipaay iti pirac, ken maipaay iti balitoc, kenmaipaay cadagiti napateg a batbato, ken maipaay cadagiti recrecado, ken maipaay cadagiti calcalasag, ken maipaay cadagiti amin a kita dagiti nasayaat nga al-alicamen;
Balbalay met a pagidulinan ti apit dagiti bucbukel ken baro nga arac ken lana; ken pagtaengan dagiti amin a kita nga an-animal, ken pangyaponan cadagiti carcarnero.
Maysa pay insaganana dagiti il-ili, ken cucua a pangpangen ken ar-arban a nawadwad; ta ti Dios intedna idi kencuana dagiti adu unay a cucua.
Daytoy met laeng nga Ezekias pinasardengna met ti akinngato nga ubbog dagiti dandanum ti Gihon, ket indalanna ida iti baba iti akinlaud a bangir ti ili ni David
Ket ni Ezekias rimmang-ay cadagiti amin nga ar-aramidna.
Nupay casta ti panggep dagiti emembajador dagiti pangpangoloen ti Babilonia, isuda a naibaon kencuana nga umintuud ti maipapan iti nacascasdaaw a maaramid iti daga, isu binaybay-an ti Dios tapno suutenna, tapno ammoenna coma ti amin nga adda iti pusona.
Ket ti matda cadagiti ar-aramid ni Ezekias ken cadagiti naimbag nga ar-aramidna, adtoy, naisuratda iti sirmata ni Isias a mammadto nga anac a lalaki ni Amos, iti libro dagiti ar-ari ti Juda ken Israel.
Ket ni Ezekias nakiturog cadagiti ammana, ket isu intabonda iti casang-atan dagiti tantanem dagiti annac ni David; ket amin a Juda ken dagiti agnaed idi idiay Jerusalem inaramidda kencuana ti pammadayaw iti ipapatayna
Ket ni Manases nga anacna a lalaki nagari iti saadna.
33
Panagari ni Manases
Ni Manases agtawen idi iti sangapulo ket dua idi nangrugi a nagari; ket nagari idiay Jerusalem bayat iti limapulo ket lima a tawen.
Ket inaramidna daydi a dakes iti imatang ni Jehova, a siaannurut cadagiti kinarimon dagiti nasnacion a pinagtalaw ni Jehova iti sango dagiti annac ti Israel.
Ta isu binangonna manen dagiti nangato a disdisso a ni Ezekias nga amana rinugpona idi; ket namatacder cadagiti al-altar ken ni Baal, ket nangaramid iti Ashera, ket nagcararag iti isu-amin a buyot ti langit, ket nagservi cadacuada.
Ket nangbangon cadagiti al-altar idiay balay ni Jehova, isu a ni Jehova nagcunaanna idi, Addanto ti naganco idiay Jerusalem iti agnanayon.
Ket nangbangon cadagiti al-altar a maipaay iti isu-amin a buyot ti langit cadagiti dua a paraangan ti balay ni Jehova.
Ket pinalasatna met dagiti annacna iti apuy iti lobong ti anac a lalaki ni Hinnom, ket nagaramid iti panagpacta, ken nagaramat iti kinabaglan, ken inaramidna ti caniaw, ket nakipagaramid cadagiti managanito; ken cadagiti managsalamangca: nagaramid iti adu a dakes iti imatang ni Jehova, a panggargarina kencuana nga agpungtot.
Ket insaadna ti idolo ladawan a kinitikitan, nga isu inaramidna, idiay balay ti Dios isu a nagcunaan ni Jehova idi cada David ken Salomon nga anacna, Ditoy a balay, ken iti Jerusalem, a pinilic cadagiti isu-amin a caputotan ti Israel, icabilconto ti naganco iti agnanayon:
Uray caano diacto pagbariwasenen ti saca ti Israel manipud iti daga nga intudingco a maipaay cadagiti ammayo, no tungpalendanto la ket di nga aramiden ti mayalubog cadagiti isu-amin nga imbilinco cadacuada, ti amin met laeng a linteg ken al-alagaden ken an-annuroten a naited idi iti pannacaaramat ni Moises.
Ket ni Manases intuggudna ti Juda ken dagiti agnaed iti Jerusalem nga agaramid iti daydi a dacdakes ngem cadagiti nasnacion a dinadael ni Jehova iti sango dagiti annac ti Israel.
Ket ni Jehova nagsao ken Manases ken iti ilina; ngem saanda nga impangag.
Gapuna a ni Jehova inyegna a cumaniwas cadacuada dagiti capcapitan ti buyot ti ari ti Asiria, isuda a nangala ken Manases a sicacawar, ket isu ti tinul-ongda iti landoc, ket impanda sadi Babilonia.
Ket idi isu naparparigat, sinapulna ni Jehova a Diosna, ket nagpacumbaba iti dackel unay iti sango ti Dios dagiti ammana.
Ket nagcararag kencuana; ket isu naimdengan, ket impangagna ti ararawna, ket pinasangpetna maneni idiay Jerusalem iti pagarianna
Iti casta ni Manases nabigbigna a ni Jehova isu ti Dios.
Calpasan daytoy binangonna ti akinruar a bacud ti ili ni David, iti akinlaud a bangir ti Gihon iti lobong, agingga met laeng iti pagsercan iti ruangan ti ican; ket iti panangaramatna linicmutna ti Ofel, ket impangatona inggana iti natayag unay ti cangato: ket insaadna dagiti natured a capcapitan cadagiti amin nga il-ili a nasarikedkedan ti Juda.
Ket iniccatna dagti didios a sangsangaili, ken ti idolo iti balay sangsangaili, ken ti idolo iti balay ni Jehova, ken amin nga al-altar a binangonna idi iti bantay ti balay ni Jehova, ken idiay Jerusalem, ket imbellengna ida iti ruar ti ili.
Ket pinatarimaanna ti altar ni Jehova, ken indatagna iti rabawna dagiti sacrificio dagiti daton ti cappia ken ti panagyaman, ket binilinna ti Juda nga agservi ken Jehova a Dios ti Israel.
Nupay casta dagiti tattao nagidatonda pay laeng cadagiti nangato a disdisso a di-laeng ken Jehova a Diosda.
Ti matda cadagiti ar-aramid ni Manases, ken ti cararagna iti Diosna, ken dagiti sasao dagiti macakita iti masacbayan a nagsao kencuana, iti nagan ni Jehova, a Dios ti Israel, adtoy, naisuratda cadagiti aramid dagiti ar-ari ti Israel.
Ti cararagna met, ken no casano ti panangimdeng ti Dios kencuana, ken amin a basolna ken salungasingna, ken dagiti disso a nangbangonanna cadagiti nangato a disso, ken dagiti Ashera a pinatacderna ken dagiti ladladawan a kinitikitan, idi isu saan pay a nagpacumbaba, adtoy, naisuratda iti historia ni Hozai.
Iti casta ni Manases nakiturog cadagiti ammana, ket isu intabonda iti balayna met laeng: ket ni Amon nga anacna a lalaki nagari iti saadna.
Ni Amon agtawen idi iti duapulo ket dua idi nangrugi a nagari, ket nagari bayat iti dua a tawen idiay Jerusalem.
Ket inaramidna daydi a dakes iti imatang ni Jehova, a cas iti inaramid ni Manases nga amana; ket ni Amon nagidaton cadagiti amin a kinitikitan a ladladawan nga inaramid idi ni Manases nga amana, ket nagservi cadacuada.
Ket saan a nagpacumbaba iti sango ni Jehova a cas iti panagpacumbaba ni Manases nga amana, no di ket daytoy met laeng nga Amon nagsalungasing ket umadadda nga umadadda.
Ket dagiti ad-adipenna immalsada a maibusor kencuana, ket isu pinatayda iti balayna met laeng.
Ngem dagiti tattao ti daga pinatayda amin dagidiay nga immalsa a maibusor ken ari Amon; ket dagiti tattao ti daga pinagarida ni Josias nga anacna iti saadna.
34
Ti panagari ni Josias
Ni Josias agtawen idi iti walo idi nangrugi a nagari; ket nagari idiay Jerusalem bayat iti tallopulo ket maysa a tawen.
Ket inaramidna daydi a nalinteg cadagiti mata ni Jehova, ket nagna cadagiti dalan ni David nga amana, ket saan a simmiasi iti macanawan wenno iti macatigid.
Ta iti maicawalo a tawen ti panagarina, idi agtutubo pay laeng, isu nangrugi nga agsapul iti Dios ni David nga amana; ket iti maicasangapulo ket dua a tawen isu nangrugi a nanggugor iti Juda ken Jerusalem cadagiti nangato a disso, ken cadagiti Ashera, ken cadagiti kinitikitan a ladladawan, ken cadagiti sinucog a ladladawan.
Ket rinugpoda dagiti altar ni Baal iti saclangna, ken dagiti ladawan ti init nga adda idi iti ngatoenda pinucanna; ken dagiti Ashera, ken dagiti ladawan a kinitikitan, ken dagiti ladawan a sinucog, binuracna ida, ket imbellengna iti rabaw dagiti tantanem cadagidiay a nangidatag idi cadacuada.
Ket pinuuranna dagiti tultulang dagiti papadi iti rabaw dagiti al-altarda ket ginugoranna ti Juda ken Jerusalem.
Ket casta ti iniaramidna cadagiti il-ili ti Manases ken Efraim ken Simeon inggana met laeng iti Neftali, cadagiti narba iti aglicmutda.
Ket rinugpona dagiti altar, ket pinatumecna dagiti Ashera, ken dagiti ladawan a kinitikitan, ket pinucanna dagiti amin a ladladawan ti init iti amin a daga ti Israel, ket nagsubli idiay Jerusalem.
Iti maicasangapulo ket walo a tawen ti panagarina idi nagugorannan ti daga ken ti balay, imbaonna da Safan nga anac a lalaki ni Asalias, ni Maasias a gobernador ti ili, ken ni Joa nga anac a lalaki ni Joacaz a registrador a mangpatarimaan iti balay ni Jehova a Diosna.
Ket immayda ken Helcias a nangato a padi, ket inyawatda ti cuarta a naiyeg iti balay ti Dios, isu a dagiti Levitas, dagiti agaywan iti dapian, inurnongda idi a naggapu iti ima ti Manases ken Efraim, iti amin a natda iti Israel, ken iti amin a Juda ken Benjamin, ken cadagiti agnaed iti Jerusalem.
Ket inyawatda ti cuarta iti ima dagiti agar-aramid a mangimaton idi iti balay ni Jehova; ket dagiti agar-aramid a mangaramid iti balay ni Jehova isu ti intedda a pangtaripato ken pangtarimaan ti balay:
Cadagiti met laeng allawagi ken dagiti agpatpatacder isu ti intedda a panggatang cadagiti batbato a natagaan, ken cayo a maipaay a pagsasangalan, ken maaramid a busuran a maipaay cadagiti balbalay a dinadael idi dagiti ar-ari ti Juda.
Ket dagiti lallaki nagaramidda idi a matalec; ket dagiti nangimaton cadacuada isuda Jahat ken ni Abdias a Levitas nga annac a lallaki ni Merari ken da Zacarias ken Mesullam, cadagiti annac a lallaki dagiti Coatitas, tapno parang-ayenda; ken dadduma pay cadagiti Levitas, isuda amin a nalaing cadagiti arwaten ti musica.
Addada met iti ngatoen dagiti agbunbunag cadagiti aw-awiten, ket nagpangoloda cadagiti amin a nagaramid iti aniaman a kita ti panagannong: ket cadagiti Levitas adda idi escribas, ken agturturay, ken agay-aywan cadagiti ruangan.
Ket idi inruarda ti cuarta a nayeg iti balay ni Jehova, ni Helcias a padi nasaracanna ti libro ti linteg ni Jehova a naited iti pannacaaramat ni Moises.
Ket ni Helcias simmungbat ket kinunana ken Safan nga escriba, Nasaracac ti libro ti linteg iti balay ni Jehova
Ket ni Helcias inyawatna di libro ken ni Safan.
Ket ni Safan impanna ti libro iti ari, ken maysa pay insublina ti sao iti ari a kinunana, Amin a naicumit cadagiti ad-adipenmo ar-aramidenda.
Ket inaonda ti cuarta a nasaracan iti balay ni Jehova, ket isu iti inyawatda iti ima dagiti mangimaton, ken iti ima dagiti agar-aramid.
Ket ni Safan nga escriba imbagana iti ari, a kinunana, Ni Helcias a padi inyawatna caniac ti maysa a libro
Ket ni Safan binasana idiay iti sango ti ari.
Ket naaramid, idi a ti ari nangngegna dagiti sasao ti linteg, pinigisna dagiti cawesna.
Ket ti ari binilinna ni Helcias a padi, ken ni Ahicam nga anac a lalaki ni Safan, ken ni Abdon nga anac a lalaki ni Mica, ken ni Safan nga escriba, ken ni Asaia nga adipen ti ari, a kinunana,
Incayo, umumancayo ken Jehova a gapu caniac, ken gapu cadagidiay a matda iti Israel ken iti Juda iti maipanggep cadagiti sasao ti libro a nasaracan; ta dackel ti pungtot ni Jehova a maibuyat cadatayo, agsipud ta dagiti ammatayo dida sinalimetmetan ti sao ni Jehova, tapno agaramidda iti mayalubog iti amin a naisurat itoy a libro.
Iti casta ni Helcias, ken dagidiay binaon ti ari napanda ken Hulda a mammadto a babai, nga asawa ni Sallum nga anac a lalaki ni Tokat, nga anac a lalaki ni Hara, nga agaywan cadagiti pagidulinan cadagiti cawcawes (isu nga agnaed idi idiay Jerusalem iti maicadua nga paset); ket nakisaoda kencuana iti dayta a panggep.
Ket di babai kinunana cadacuada, Castoy ti cuna ni Jehova a Dios ti Israel: Ibagayo iti lalaki a nangibaon cadacayo caniac,
Castoy ti cuna ni Jehova, Adtoy, a yegconto ti dakes itoy a disso ken cadagiti agnaed kencuana, ti isu-amin met laeng a naisurat iti libro a binasada iti sango ti ari ti Juda.
Agsipud ta indiandac, ket nagpupuurda iti incienso cadagiti didios a sabsabali, tapno gargariendac nga agpungtot iti isu-amin nga ar-aramid dagiti imada; gapuna a ti pungtotco maibuyat iti rabaw daytoy a disso, ket saanto a maeddep.
Ngem iti ari ti Juda, a nangibaon cadacayo tapno umumancayo coma ken ni Jehova, castoy ti cunaenyo kencuana, Castoy ti cuna ni Jehova, a Dios ti Israel: Iti maipapan cadagiti sasao a nangngegmo.
Agsipud ta ti pusom nalucneng, ket nagpacumbabaca iti sango ni Jehova, idi a nangngegmo dagiti sasaona a maibusor itoy a disso, ken maibusor cadagiti agnaed kencuana, ket nagpacumbabaca iti sangoanac, ket pinigismo dagiti cawesmo, ken nagsangitca iti saclongco: siac impangagca met, cuna ni Jehova.
Adtoy, itiponcanto cadagiti ammam, ket sica maitiponcanto iti tanemmo iti natalina, uray dagita matam didanto makita iti isu-amin a dakes a yegconto itoy a disso, ken iti rabaw dagiti agnaed kencuana
Ket isuda inyegda manen ti sao iti ari.
Idin ti ari nagbaon, ket inurnongda kencuana dagiti isu-amin a lallacay ti Juda, ken ti Jerusalem.
Ket di ari immuli iti balay ni Jehova, ken isu-amin dagiti lallaki ti Juda, ken isu-amin nga agnaed iti Jerusalem, ken dagiti papadi ken dagiti Levitas, ken isu-amin nga umili, bassit ken dackel agpadpada: ket imbasana cadagiti pagdengngegda dagiti isu-amin a sasao ti libro ti tulag a nasaracan idi iti balay ni Jehova.
Ket ti ari nagtacder iti dissona, ket nagaramid iti tulag iti sango ni Jehova, iti pannagnana a siaannurot ken ni Jehova, ken ti panangsalimetmetna cadagiti bilbilinna, ken cadagiti pangpanecnecna, ken cadagiti ipaannurotna, iti isu-amin a pusona, ken isu-amin a cararuana, tapno aramidenna dagiti sasao ti tulag nga adda a naisurat iti dayta a libro.
Ket pinagbalinna nga amin a na-saracan idi idiay Jerusalem ken Benjamin pagtalenaedanda ti tulag
Ket dagiti agnaed iti Jerusalem nagaramidda iti mayalubog iti tulag ti Dios, a Dios dagiti ammada.
Ket ni Josias iniccatna amin a kinarimon cadagiti amin a dagdaga a cucua idi dagiti annac ti Israel, ket inaramidna nga amin a nasaracan idi iti Israel agservida, nga agservida met laeng ken Jehova a Diosda
Cadagit amin nga al-aldaw na saanda a simmina iti isusurotda ken Jehova a Dios dagiti ammada.
35
Ket ni Josias nangsalimetmet iti maysa a pascua ken Jehova idiay Jerusalem: ket pinartida ti pascua iti maicasangapulo ket uppat nga aldaw ti umuna a bulan.
Ket insaadna dagiti papadi cadagiti akemda, ket pinabilegna ida iti panagannong iti balay ni Jehova.
Ket kinunana cadagiti amin a Levitas a nangisuro iti amin nga Israel, a nasantoanda idi ken Jehova, Icabilyo ti nasantoan a lacasa iti balay a binangon idi ni Salomon nga anac ni David nga ari ti Israel; awanton ti awit cadagiti ababagayo
Agservicayo ken Jehova a Diosyo, ken iti ilina nga Israel;
Ket agsaganacayo a mayannurot cadagiti balbalay dagiti ammayo cadagiti pannacadasdasigyo, a mayhannurot iti insurat ni David nga ari ti Israel, ken mayannurot iti insurat ni Salomon nga anacna.
Ket agtacdercayo iti nasantoan a disso a mayannurot iti pannacabingbingay dagiti balbalay dagiti ammayo cadagiti cacabsatyo a dagiti annac ti umili, ket adda coma maipaay iti tunggal maysa, maysa nga apag ti balay dagiti amma dagiti Levitas.
Ket partienyo ti pascua, ket santificarenyo dagiti bagiyo met laeng, ket isaganayo a maipaay cadagiti cacabsatyo, tapno aramidenyo a mayannurot iti sao ni Jehova iti pannacaaramat ni Moises.
Ket ni Josias intedna cadagiti annac ti umili ti naggapu iti pangen, dagiti carcarnero ken urbon a calcalding, amin dagidiay a maipaay a datdaton iti pascua, cadagiti amin a naisango iti bilang ti tallopulo a ribu, ken tallo a ribu a vacvaca a lallaki; dagitoy cucua idi ti ari.
Ket dagiti pangoloenna intedda a maipaay a daton ti sibubulos a nakem cadagiti tattao, cadagiti papadi ken Levitas
Da Helcias, Zacarias ken ni Jahiel dagiti agturturay iti balay ti Dios intedda cadagiti papadi a maipaay a datdaton ti pascua duaribu ket innem a gasut nga an-animal a ba-bassit, ken tallo a gasut a vacvaca a lallaki.
Ni Conanias met, ken da Semeias ken Natanael a cacabsatna, ken Hasabias, Jehiel, ken Josabad, a pangpangolo dagiti Levitas, intedda cadagiti Levitas ti maipaay cadagiti datdaton ti pascua lima a ribu nga an-animal a ba-bassit, ken lima a gasut a vacvaca a lallaki.
Iti casta ti panagannong naisagana, ken dagiti papadi nagtacderda iti dissoda, ken dagiti Levitas cadagiti pannacadasdasigda, a mayannurot iti bilin ti ari.
Ket pinartida ti pascua, ket dagiti papadi inwarsida ti dara a nayawat iti imada, ket dagiti Levitas naglalatda.
Ket innalada dagiti datdaton a mapuuran, tapno mabalinda ida nga ited a mayannurot cadagiti pannacabingbingay dagiti balbalay dagiti amma dagiti annac ti umili, tapno idatagda ken Jehova, cas adda a naisurat iti libro ni Moises
Ket casta ti inaramidda cadagiti vacvaca a lallaki.
Ket tinonoda ti pascua iti apuy a mayalubog iti annuruten: ket dagiti nasantoan a datdaton linutoda cadagiti bangbanga, ken cadagiti calcaldero, ken cadagiti parparioc, ket impanda ida a nadaras cadagiti amin nga annac ti umili.
Ket calpasanna nangisaganada ti maipaay cadacuada met laeng, ken maipaay cadagiti papadi, agsipud ta dagiti papadi dagiti annac ni Aaron addada a mangidatdatag idi cadagiti datdaton a mapuuran ken ti taba agingga iti rabii: gapuna a dagiti Levitas nangisaganada ti maipaay cadacuada met laeng, ken maipaay cadagiti papadi dagiti annac ni Aaron.
Ket dagiti cumacanta nga annac a lallaki ni Asaf addada idi iti dissoda, a mayannurot iti bilin ni David, ken da Asaf, Heman, ken ni Jedutun, ti pagkitkitaen ti ari iti masacbayan; ket dagiti agay-aywan cadagiti ruruangan addada idi iti tunggal ruangan: saanda a masapul idi ti pumanaw iti panagannongda; ta dagiti cacabsatda a Levitas nangisaganada iti maipaay cadacuada.
Iti casta amin a panagannong ken Jehova naisagana iti isu met laeng nga aldaw, a panangsalimetmet iti pascua, ken panangidatag cadagiti datdaton a mapuuran iti altar ni Jehova, a mayannurot iti bilin ni ari Josias.
Ket dagiti annac ti Israel a naitallaong sinalimetmetanda ti pascua iti daydi a tiempo, ken ti fiesta ti di nalevaduraan a tinapay bayat iti pito nga aldaw.
Ket awan idi ti pascua a cas iti dayta a nasalimetmetan iti Israel nanipud cadagiti al-aldaw ni Samuel a mammadto: ket awan met cadagiti ar-ari ti Israel ti nangsalimetmet iti casta a pascua a cas iti panangsalimetmet ni Josias, ken dagiti papadi, ken dagiti Levitas, ken amin a Juda ken Israel nga adda idi a naisango, ken dagiti agnaed idiay Jerusalem.
Iti maicasangapulo ket walo a tawen ti panagari ni Josias nasalimetmetan daytoy a pascua.
Calpasan amin daytoy, idi ni Josias naisagananan ti templo, ni Necao nga ari ti Egipto simmang-at a gumubat iti Carcemis iti denna ti Eufrates: ket ni Josias rimmuar a maibusor kencuana.
Ngem ni Necao imbaonna dagiti embajador kencuana, a kinunana, Ania ti bibiangco kenca, sica nga ari ti Juda
Saanac nga umay a maibusor kenca itoy nga aldaw, no di ket maibusor iti balay isu a pakigubatac; ket ti Dios binilinnac nga agdaras: idiam ti panangbiangmo iti Dios, isu nga adda caniac, tapno dinaca dadaelen.
Nupay casta ni Josias saanna a kinayat nga ibawing ti rupana kencuana, no di ket nanglimlimo, tapno makigubat kencuana, ket saanna nga impangag dagiti sasao ni Necao a naggapu iti ngiwat ti Dios, ket napan gimmubat iti lobong a Megiddo.
Ket dagiti agpanpana pinanada ni ari Josias; ket ti ari kinunana cadagiti adipenna, Yadayudac; ta nasugatac iti nacaro.
Iti casta dagiti adipenna isu indissaagda iti lugan ket incabilda iti maicadua nga lugan nga adda idi kencuana, ket isu insangpetda idiay Jerusalem: ket isu natay, ken naitabon cadagiti pagtaneman dagiti ammana
Ket amin a Juda ken Jerusalem nagdung-awda gapu ken Josias.
Ket ni Jeremias limdaang gapu ken Josias: ket dagiti amin a cumacanta a lallaki ken cumacanta a babbai agsaoda iti maipapan ken Josias cadagiti un-unnoyda agpapan itoy nga aldaw; ket nangaramidda a maipaay cadacuada iti maysa nga annuroten idiay Israel: ket, adtoy, naisurat cadagiti un-unnoy.
Ket ti matda cadagiti ar-aramid ni Josias, ken dagiti naimbag nga ar-aramidna, a mayalubog iti amin nga adda a naisurat iti linteg ni Jehova,
Ken dagiti ar-aramidna, umuna ken maudi, adtoy, naisuratda iti libro dagiti ar-ari ti Israel ken Juda.
36
Idin dagiti tattao ti daga innalada ni Joacaz nga anac a lalaki ni Josias, ket isu inaramidda nga ari iti saad ni amana idiay Jerusalem.
Ni Joacaz agtawen idi iti duapulo ket tallo idi nangrugi a nagari; ket nagari bayat iti tallo a bulan idiay Jerusalem.
Ket ti ari ti Egipto isu iniccatna idiay Jerusalem, ket minultana ti daga iti sangagasut a talento a pirac ken maysa a talento a balitoc.
Ket ti ari ti Egipto inaramidna ni Eliakim a cabsatna nga ari ti Juda ken Jerusalem, ket pinagbalinna ti naganna a Joakim
Ket ni Necao innalana ni Joacaz a cabsatna, ket impanna idiay Egipto.
Agtawen idi iti duapulo ket lima ni Joakim idi nangrugi a nagari: ket nagari bayat iti sangapulo ket maysa a tawen idiay Jerusalem: ket inaramidna daydi dakes iti imatang ni Jehova a Diosna.
Iti maibusor kencuana simmang-at ni Nabucodonosor nga ari ti Babilonia, ket tinul-onganna iti landoc tapno ipanna idiay Babilonia.
Ni Nabucodonosor impanna met dagiti al-alicamen ti balay ni Jehova idiay Babilonia, ket incabilna ida iti templona idiay Babilonia.
Ti matda cadagiti ar-aramid ni Joakim, ken dagiti kinarimon nga inaramidna, ken daydiay a nasaracan idi kencuana, adtoy, naisuratda iti libro dagiti ar-ari ti Israel ken Juda: ket ni Joakin nga anacna nagari iti saadna.
Agtawen idi iti sangapulo ket walo ni Joakin idi nangrugi a nagari; ket nagari idiay Jerusalem bayat iti tallo a bulan ken sangapulo nga aldaw idiay Jerusalem; ket inaramidna daydi a dakes iti imatang ni Jehova.
Ket ti panagbaliw ti tawen ni ari Nabucodonosor nagbaon, ket insangpetna idiay Babilonia, agraman cadagiti nasayaat nga al-alicamen ti balay ni Jehova, ket inaramidna ni Sedecias a cabsatna nga ari ti Juda ken Jerusalem.
Agtawen idi iti duapulo ket maysa a tawen ni Sedecias idi a nangrugi a nagari; ket nagari idiay Jerusalem bayat iti sangapulo ket maysa a tawen:
Ket inaramidna daydi a dakes iti imatang ni Jehova a Diosna; saan a nagpacumbaba iti sango ni Jeremias a mammadto a nagsao iti naggapu iti ngiwat ni Jehova.
Ken casta met isu immalsa a maibusor ken ari Nabucodonosor, a namagsapata kencuana idi a gapu iti Dios, ngem pinatibkerna ti teltelna, ket pinatangkenna ti pusona tapno saan nga agsubli ken Jehova, a Dios ti Israel.
Maysa pay amin a pangpangolo dagiti papadi, ken dagiti tattao simmalungasingda iti nacaro unay a mayannurot iti kinarimon dagiti nasnacion; ket minulitanda ti balay ni Jehova a sinantificarna idiay Jerusalem.
Ket ni Jehova a Dios dagiti ammada nagbaon cadacuada babaen cadagiti babaonenna, a bimmangon a nasapa ket nagbaon, gapu ta addaan asi iti ilina ken iti pagtaenganna:
Ngem isuda rinabrabacda dagiti binaon ti Dios, ket inumsida dagiti saona, ket inuyawda dagiti mammadtona, agingga iti simged ti pungtot ni Jehova a maibusor iti ilina inggana iti awanen idi ti pamuspusan.
Gapuna nga insangpetna a maicaniwas cadacuada ti ari dagiti Caldeos, isu a namatay cadagiti agtutubo a lallaki iti campilan iti balay ti santuarioda, ket awan idi iti asina iti baro wenno balasang, iti lacay wenno ti ubanan: inyawatna ida amin iti imana.
Ket amin nga al-alicamen ti balay ti Dios, dackel ken bassit, ken dagiti gamgameng ti balay ni Jehova, ken dagiti gamgameng ti ari ken dagiti pangpangoloenna, amin dagitoy impanna idiay Babilonia.
Ket pinuuranda ti balay ti Dios, ket rinebbada ti bacud ti Jerusalem, ket pinuuranda amin a palpalaciona iti apuy, ket dinadaelda amin a nasayaat nga al-alicamenna.
Ket dagidiay a nacalisi iti campilan impanna ida idiay Babilonia; ket adadipenda idi kencuana ken cadagiti annacna agingga iti panagturay ti pagarian a Persia:
Tapno matungpal ti sao ni Jehova iti pannacaaramat ti ngiwat ni Jeremias agingga iti nagrag-o ti daga cadagiti aldawna a panaginana: ta bayat ti caaddana a langalang nasalimetmetan ti aldaw a panaginana, tapno maturpos dagiti pitopulo a tawen,
Ngem idi umuna a tawen ni Ciro nga ari ti Persia, tapno matungpal ti sao ni Jehova iti pannacaaramat ti ngiwat ni Jeremias, ni Jehova tinignayna ti nakem ni Ciro nga ari ti Persia, tapno iti casta aramidenna ti maysa a pacdaar iti amin a pagarianna, ket isu met pinaisuratna, a kinunana,
Castoy ti cuna ni Ciro nga ari ti Persia, Amin a pagpagarian ti lubong ni Jehova, a Dios ti langit intedna caniac; ket isu imbilinna caniac ti panangibangon kencuana ti maysa a balay idiay Jerusalem isu nga adda idiay Juda
Siasinoman nga adda cadacayo amin a tattaona, ni Jehova a Diosna adda coma kencuana, ket sumang-at coma.
